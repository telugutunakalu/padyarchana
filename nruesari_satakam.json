{
  "shatakam_title_telugu": "నృకేసరిశతకము",
  "author_telugu": "శేషాచలదాసు (శేషప్ప)",
  "year": null,
  "poems": [
    {
      "id": 1,
      "lines_telugu": [
        "శ్రీకమలాలయారమణ శీఘ్రముగా దయఁజూచి నామనో",
        "వ్యాకులమెల్లఁ దీర్చు మిఁక వారిజలోచన నమ్మినాఁడ నే",
        "లోకులఁ గొల్వనేర భువిలో నను వంచనజేయఁబోకుమీ",
        "నీకు నమస్కరించెదను నేర్పుగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 2,
      "lines_telugu": [
        "అమరము పంచకావ్యముల నైనఁ బఠింపఁగలేదు లెస్సగా",
        "శ్రమపడి ప్రాసవిశ్రమవిచారము జేయఁగలేదు నే కవి",
        "త్వము గని నిన్ను వేఁడితిని తప్పులొ యొప్పులొ చిత్తగించుమీ",
        "కమలదళాక్ష పండితుఁడఁ గానుర ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 3,
      "lines_telugu": [
        "రవికుల రేఁగుకాయలకు రత్నములే వెలబోసినట్లు దు",
        "ష్కవిజనులంత బుద్ధిచెడి కాసులకోసము తుచ్చమైనమా",
        "నవులను బ్రస్తుతించుచు ఘనంబుగఁ బద్యము లమ్ముకొండ్రు మా",
        "ధవ నినుఁ గానఁజాలరు ముదంబున ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 4,
      "lines_telugu": [
        "పెదవులు దీర్ఘదంష్ట్రలును భీకరమైన విశాలనేత్రముల్",
        "కుదిరినమీసముల్ నుదురు కుంజరమున్ దునిమెటి కేసరి",
        "వదనము దీర్ఘబాహులును వజ్రనఖంబులు నీశరీరసం",
        "పద పొడసూపవయ్య మునిప్రస్తుత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 5,
      "lines_telugu": [
        "తిన్ననిశంఖచక్రములు దివ్యకిరీటము కుండలంబులున్",
        "పన్నగరాజతల్పమునం బన్నశరీరము నాల్గుచేతు ల",
        "త్యున్నతమైన వక్షమున నుంచినలక్ష్మిని నీదురూపు నా",
        "కన్నులఁ జూపవయ్య పొడగాంచెద ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 6,
      "lines_telugu": [
        "చూచితి నీకిరీటమును జూచితి కుండలముల్ ముఖంబు నేఁ",
        "జూచితి శంఖచక్రములు చూచితి కౌస్తుభవక్షదేహమున్",
        "జూచితి పీతవస్త్రమును జూచితి లక్ష్మిని నిన్ను లెస్సగాఁ",
        "జూచితిఁ గన్నులార మధుసూధన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 7,
      "lines_telugu": [
        "తల్లివి దండ్రి వాప్తుఁడవు దాతవు భ్రాతవు నీవె సుమ్మి నే",
        "చిల్లరదేవతార్చనలు చేసెడివాఁడనుగాను స్వామి నీ",
        "చల్లనిపాదపద్మముల సన్నిధిఁ గోరితిజిహ్వతోడ నే",
        "కల్లలు బల్కనయ్య ననుగావుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 8,
      "lines_telugu": [
        "అందఱకంటె నేను దురితాత్ముఁడనయ్య జగత్ప్రసిద్ధిగా",
        "ముందఱ నాగతేమొ యని మూర్ఖుఁడనై భయమొందుచున్న నా",
        "యందుఁ గటాక్షముంచి సకలాపదలన్ దొలగింప నీకు నే",
        "వందన మాచరించెదను వాసిగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 9,
      "lines_telugu": [
        "నమ్మితి నీవె దిక్కనుచు నారదసన్నుత దేహమైతె నీ",
        "కమ్మితినయ్య నే నొరుల యాశఁబడుండసుమీ సురేశ నా",
        "నెమ్మదిఁ గోర్కిదీర్చు మిఁక నీవు ప్రసన్నుఁడ వైనఁజాలు నే",
        "సమ్మద మొందెదన్ దనుజసంహార ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 10,
      "lines_telugu": [
        "బొందిని బ్రాణముల్ వెడలిపోయెడినాఁటికి వసుదేవ గో",
        "వింద ముకుంద యంచు నిను వింతగ నెంతునొ యెంచలేనొ నే",
        "నందుల కెంతొ చింతిలెద నాసమయంబున కీవు వచ్చి నా",
        "ముందఱ నిల్చియుండఁగదె మ్రొక్కెద ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 11,
      "lines_telugu": [
        "ఆయువు గల్గినంతపరియంతర మన్నివిథాల నాకు సో",
        "పాయముజేసి సేవకునిప్రాణము లేఁగెడివేళ శంఖచ",
        "క్రాయుధముల్ ధరించి భుజగారివిహంగము నెక్కివచ్చి నీ",
        "చాయకుఁ దీసికొమ్మినను జయ్యన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 12,
      "lines_telugu": [
        "ఇప్పుడు నేను పాతకము లెక్కుడుజేసితి భీతినొందకే",
        "తప్పులు బెట్టుచున్ యముఁడు దండన నాఁటికిఁ జేయునేమొ నే",
        "నప్పటి కాఁగలేను సుమి యాయమదూతలు పట్టరాఁగ నిన్",
        "దప్పక వేఁడుకొందు నను దాకొను ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 13,
      "lines_telugu": [
        "దుష్టుఁడ సుమ్మి నన్ను యమదూతలు గైకొని పోవునాఁటి కే",
        "కష్టము ప్రాప్తమౌనొ నరకంబులవార్తలు వింటి నీకృపా",
        "దృష్టియనే సముద్రమునఁ దేల్చియు నాకభయం బొసంగు మీ",
        "శిష్టులలోన నను దరిఁ జేర్చుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 14,
      "lines_telugu": [
        "మరణమునాఁటి కాయముని మన్ననదూతలు రాకమున్నె నీ",
        "కరముల శంఖచక్రములఁ గావలిబంపుమి ధీరుఁడైన నీ",
        "గరుడునిఁ బంపు మిక్కడకుఁ గష్టములేక సుఖాన వారియా",
        "సరగొని నిన్ను వేడెదను సయ్యన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 15,
      "lines_telugu": [
        "సమరసమైన పెద్దపులిచాటున కేఁగిన నెల్కకండ్లకున్",
        "నమిలెడిగండుబిల్లి యొకనల్లిసమానము నిశ్చయంబుగాఁ",
        "గమలదళాక్ష నీకరుణగల్గిన భక్తుని నేత్రదృష్టికిన్",
        "యముఁడొకనల్లి పిల్లజతయౌ సుమి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 16,
      "lines_telugu": [
        "శ్రీనరసింహ నీభజనఁ జేసెడిభక్తులతోడఁ గూడుచో",
        "నేను పవిత్రమయ్యెదను నీచులసంగతి చాలుచాలు నే",
        "మానవజన్మమెత్తి పలుమందిని వేఁడితి బొట్టకోసమై",
        "దీనుఁడనయ్య ననుఁ గడతేర్చుమీ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 17,
      "lines_telugu": [
        "కాయజకోటిరూప నవకంజదళాక్ష ముకుందకృష్ణ నా",
        "రాయణ వాసుదేవ గజరక్షక నీలశరీర శంఖచ",
        "క్రాయుధ మేరుధీర భుజగాంతకవాహన మోక్షదాయకా",
        "నాయిలవేల్పు వంచు నిను నమ్మితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 18,
      "lines_telugu": [
        "కంటిని నీకృపారసము కష్టములొందుచు నిన్ను వేఁడఁగా",
        "వెంటనె మేలుజేసితివి వేల్పులు భూమిని నెందరైన నీ",
        "దంటకు సాటిరా రనుచు దండిగ బొబ్బలుపెట్టి చేతఁ జే",
        "గంటనుగొట్టి సాటెదను గట్టిగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 19,
      "lines_telugu": [
        "పుట్టితి మీపదాబ్జముల భూమిని నాతలవంచి దండముల్",
        "బెట్టితి నీదుపేరిటను బెద్దకుఠారము చేతఁబట్టి నేఁ",
        "గొట్టితి పాతకాటవిని కుంజరరక్షక నీకు బంటునై",
        "పుట్టితి భూమిలోన సురపూజిత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 20,
      "lines_telugu": [
        "వింటిని నీకథల్ చెవుల వేడుకతో నరసింహ మాధవా",
        "యంటిని నోత లెస్స బలువాసను నీ నయమైనరూపు నే",
        "గంటిని కండ్లనిండ ననుగాచెడి  దాతవుగాఁగ నమ్ముకో",
        "నుంటిని నీపదాబ్జముల నొప్పుగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 21,
      "lines_telugu": [
        "ఎంచెద నీగుణంబులను హెచ్చుగ నీకథఁబాడుకొంచు వా",
        "యించెద వీణతాళముల నెప్పుడు నాహృదయంబులోన ధ్యా",
        "నించెద నీపదాబ్జములు నేర్పున నీదయ చాల్పుగాఁగ ర",
        "ప్పించెదఁ జూడు నాతెలివిపేరుగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 22,
      "lines_telugu": [
        "కువలయపత్రనేత్ర శతకోటిదివాకరతేజ పద్మసం",
        "భవనుత పక్షిరాడ్ధ్వజ కృపాజలధీ జగదీశ యిందిరా",
        "ధవ మధుకైటభాంతక సుధాకరకీర్తి విశాలకుండల",
        "శ్రవణసరోజనాభ కరిరక్షక ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 23,
      "lines_telugu": [
        "సురనుత చక్రహస్తరణశూర నవాబ్జదళాక్ష కంబుకం",
        "ధర గజరాజవాహన గదాధర కౌస్తుభవక్షపింగళాం",
        "బరధర భోగిరాట్శయన భక్తజనాంబుజమిత్ర మందరో",
        "ద్ధర మునిజాలవందిత పదద్వయ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 24,
      "lines_telugu": [
        "శ్రీహరి వాసుదేవ నరసింహ జనార్ధన చారుపక్షిరా",
        "డ్వాహన శంఖచక్రధర వారణరక్షక భూపతీ జగ",
        "న్మోహన దుష్టదానవ సమూహవినాశ త్రిలోకవంద్య మాం",
        "పాహి ముకుంద దీనజనబాంధవ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 25,
      "lines_telugu": [
        "వారిజపత్రనేత్ర సురవందిత పాదసరోజసింధుగం",
        "భీరవిరించిరుద్రనుత భీకరదైత్యవినాశ చక్ర మం",
        "దార రమాకళత్ర ఫలదాయక సర్వ జగన్నివాస శృం",
        "గారశరీర కేశవ ఖగధ్వజ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 26,
      "lines_telugu": [
        "శ్రీతరుణీమనోహర శశీధవసన్నుత చారునీల జీ",
        "మూతశరీర పాతకమోచన సద్గుణజాల భక్తకం",
        "జాతవిలోల దుర్దనుజసర్పఖగేశ్వర యామినీకర",
        "శ్వేతయశోవిశాల మునిసేవిత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 27,
      "lines_telugu": [
        "చిత్తములోన నీభజనఁ జేసెడివాఁడు వయోధనాళిచే",
        "మత్తుఁడుగాక నికథలు మానక వీనులవిన్నవాఁడు నో",
        "రెత్తి మహాముదంబునను నెప్పుడు నిన్ను నుతించుచున్నవాఁ",
        "డుత్తమ జాతివాఁడు పురుషోత్తమ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 28,
      "lines_telugu": [
        "గజహయదానముల్ గ్రహణకాలపుగోగణభూమిదానముల్",
        "రజతహిరణ్యదానములు రత్నపుదానము లన్న దానముల్",
        "నిజముగఁ కోటిచేసి నను నీరజలోచన వాసుదేవ ని",
        "భజనసమానమౌనె మురభంజన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 29,
      "lines_telugu": [
        "గోవులఁ బంచిపెట్టినను గోటిధనంబును లూటి బుచ్చినన్",
        "బావులు చాల ద్రవ్వినను బట్టలు కట్నము లెన్నిబెట్టినన్",
        "త్రోవల చెర్లువేసినను తోఁటలఁ బెంచినగాని దేవ నీ",
        "సేవకు సాటిరావు సుమి శ్రీహరి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 30,
      "lines_telugu": [
        "వేదము లాదిగా సకలవిద్యల నేర్వఁగలేను ద్రవ్యసం",
        "పాదనఁజేసి త్యాగమునఁ పైకొని దానము లివ్వఁజాల యే",
        "కాదశు లుండలేను నడిగంగను స్నానము చేయలేను నీ",
        "పాదయుగంబు నమ్మెదను భక్తిని ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 31,
      "lines_telugu": [
        "కూటికి మానవాధములఁ గొల్చినరీతిని నినుఁ గొల్వ నా",
        "కేటికి బుద్ధిపుట్టదుర యెంత దురాత్ముఁడనైతి నయ్యయో",
        "నాఁటిదినాలనుండి నిను నమ్మిన సద్గతిగల్గు లెస్సగ",
        "హాటకదైత్యనాశవిభవాచ్యుత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 32,
      "lines_telugu": [
        "శ్రీరమణీయ నీ కధికసేవలు చేయఁగలేను గాని సం",
        "సారము నుద్వహింప ఘనజారుల నీచులనైనఁ గొల్చితిన్",
        "సారెకుఁ బొట్టకై సకలజాతిమనుష్యుల సంగ్రహించితిన్",
        "బేరుగ నాకు ముక్తి కడుపేసుమి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 33,
      "lines_telugu": [
        "కుజనులఁగూడి నేఁ బెరుకు కూఁతలఁ గూయఁగ నేర్తుఁగాని నీ",
        "రజదళనేత్ర నిన్నుఁ జతురత్వముతోఁ గొనియాడఁజాల నే",
        "నిజముగఁ బాపకర్ముఁడను నీకృపచేఁ గడతేర్చునన్ను మా",
        "రజనక నీకు మ్రొక్కెద సురస్తుత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 34,
      "lines_telugu": [
        "దానవనాథ నీకిపుడు దాసుఁడనై నినుఁ గొల్చుచుంటి మే",
        "లైనవరం బొసంగు మిపు డన్యుల నే బ్రతిమాల పొట్టకై",
        "యేనుఁగునెక్కి దిడ్డిచొర నీఁగుదు నెట్లు మహానుభావ నీ",
        "వే నను జేతబట్టు మని వేఁడితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 35,
      "lines_telugu": [
        "రేయుఁబవళ్ళు నిన్ననుసరించిన నీదయ బుట్టదెందు క",
        "న్యాయముఁ జేయ సాగితివి నాయపరాధము లేమిరా జగ",
        "న్నాయక నీవు నన్నుఁ గఠినత్వముమై గన ధర్మమౌనొకో",
        "తోయజనాభ యెంతకని దూరుదు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 36,
      "lines_telugu": [
        "ఎవ్వరివద్ద కేఁగుదు నిఁ కెవ్వరితో మెఱబెట్టుకొందు నే",
        "నెవ్వరి నాశ్రయించెద నిఁ కెవ్వరు చింతలుదీర్చువారు న",
        "న్నెవ్వరు చేతఁబట్టెదరిఁకేయ్యది తోఁచదు నివుదప్ప నా",
        "కెవ్వరు గానరారు జగదీశ్వర ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 37,
      "lines_telugu": [
        "ఏమిర నరసింహ యిపు డెందుకు నీదయరాదు నాయెడన్",
        "బ్రేమను సారెసారెకును బిల్చినం బల్కవదేమిరా పరం",
        "ధామ భవత్పదాబ్జములు ధ్యానము జేయుదురా ముకుంద నీ",
        "మోమిటు జూపరా భువనమోహన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 38,
      "lines_telugu": [
        "నానరసింహ నాధనమ నాయిలువేలుప నామనోహరా",
        "నీనగుమోముఁ జూపర మునిస్తుత నిన్ను గణించుచుంటిరా",
        "దీనతనొంది వేఁడగను దిప్పలఁబెట్టక ననుఁ గావరా",
        "నేను పరుండనౌర గణియింపర ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 39,
      "lines_telugu": [
        "దండము నారసింహ నను దగ్గఱదీసి వరంబులిచ్చి భూ",
        "మండలమందు నాబ్రదుకు మంచిగఁ జేసి సుఖాన నుంచుమీ",
        "దండితమహాత్మకుండనుచు ధైర్యముతోడుత నమ్ముకొంటి నీ",
        "యండ తొలంగనయ్య కరుణార్ణవ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 40,
      "lines_telugu": [
        "సారసపత్ర నిను సారెకు నే బతిమాలిమాలి వే",
        "సారితినా! యిదేమిపుడు సాగకవచ్చెను నీకు బట్టుకై",
        "వారములేమనందు ననువంచనజేయఁ దలంచినావొ నీ",
        "కారడ మేమొనాకుఁ బొడకట్టదు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 41,
      "lines_telugu": [
        "ఓనరకేసరీ యనఁగ నో యని పల్క విదేమి మాటమా",
        "త్రానికి నోఁచనా యిపుడు దాసుని మీఁద మఱింతకోపమే",
        "పూనితి వెందుకయ్య దయబుట్టదు నే నపరాధి నంహు హా",
        "మానవదేల మచ్చరము మాధవ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 42,
      "lines_telugu": [
        "శరణని గోరియుంటి ననుఁ జయ్యనఁ గావవిదేమి నీకు నా",
        "మొఱ వినఁ జెప్పవచ్చితిని మ్రొక్కఁగఁ గోర్కెనుదీర్చుకుంటి నీ",
        "బిరుదుకు భంగమయ్యె సుమి పెద్దపకీర్తి గడించుకోకుమీ",
        "చెఱుపక ననుఁ జేకొనుమి శ్రీధర ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 43,
      "lines_telugu": [
        "నళినదళాక్ష కృష్ణ శరణాగతవత్సల యంచు నిన్ను నేఁ",
        "బిలువఁగ నీవు నో యనవు బెల్లపుగడ్డలు నోటఁబెట్టుకో",
        "పలుకఁగ లేకపోయితివొ బాగుగ నేఁడు పరాకువైతివో",
        "పలుకుటిలంబులం దలఁతొ పావన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 44,
      "lines_telugu": [
        "మంచి ప్రతాపమూర్తివని మాటికి నేను కరంబులెత్తి జో",
        "డించి నమస్కరించుచుఁ బదింబడి వేఁడఁగ నీవు నామొఱా",
        "లించవ దెందుకయ్య లవలేశము నీదయ లేకపోయెఁ బో",
        "షించెడిదాత లెవ్వరిఁక శీఘ్రము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 45,
      "lines_telugu": [
        "సుందరరూప నున్నుఁ బొడచూచెద నంటె బిరాన నీవు నా",
        "కెందుకుఁ గానరావొ యిపు డెచ్చటి కేఁగితివో జనార్ధనా",
        "యిందుదివాకరాక్ష ధన మిమ్మని వేసటఁబెట్టఁగాని నీ",
        "యందము జూపు శీఘ్రముగ నచ్యుత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 46,
      "lines_telugu": [
        "హేమము భూషణావళియు నేన్గులు నశ్వములందలంబులున్",
        "గ్రామము లీయలేవు ఘనకార్యములం దగిలించుకోకుమీ",
        "నీముఖమైనఁజూపుమిఁక నీ కిది కష్టముగాదు చుల్కనే",
        "నా మనసింతకే భ్రమసె నమ్మితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 47,
      "lines_telugu": [
        "కరి మకరంబునోటఁ బడి కష్టము లొందఁగఁ జేతిచక్రమున్",
        "సరగునఁ బంపి నీటను మొసల్ని వధించి గజంబు నేలు నా",
        "తెఱఁగున నేడు నన్నుఁ గడతేర్చుమి నీకు నమస్కరించెదన్",
        "బిరబిర వచ్చి నాకుఁ గనుపింపవె ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 48,
      "lines_telugu": [
        "మ్రొక్కునఁ జూడవేమి నిను ముద్దుగఁ బిల్చినం బల్కవేమి నేఁ",
        "జక్కన సేవసేయఁగను చయ్యనం గోర్కిని దీర్చవేమి నా",
        "కక్కఱబడ్డవేళ యిపుడాదుకోజాలవదేమి నీకు నా",
        "కెక్కడివైరమో తెలుపవేమిర ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 49,
      "lines_telugu": [
        "సరసిజనాభ నే సకలజన్మము లెత్తితి థాత్రిలోపలన్",
        "స్థిరమొకటైన లేదుగద తీవ్రమె పుట్టుచు మర్లఁ జచ్చుచున్",
        "దిరిగితి రానుపోను బహుత్రిప్పల నొందితి వేసటైతి నీ",
        "చరణములాన జన్మములు చాలిఁక ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 50,
      "lines_telugu": [
        "మామిడిపండ్లపానకము మంచిమధూదకమిశ్ర భక్ష్యముల్",
        "జామలు నారికేళములు చెక్కెర ద్రాక్షఫలంపులక్షలున్",
        "తామరసాక్ష మేలిమి సుధామధురాదులు లక్షయైన నీ",
        "నామము సాటిగావుర జనార్ధన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 51,
      "lines_telugu": [
        "మేలిమి భూసురాది బలుమేటికుటుంబములు నాలుగుండఁగాఁ",
        "జాలుపు విస్తరించె నరజాతిని సజ్జనుఁ డెవ్వఁడుండినన్",
        "చేలుగ మిమ్ము నిత్యము భజించుచు నమ్మినఁ జాలు ముక్తి చం",
        "డాలునకైనఁ గద్దు గరుడధ్వజ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 52,
      "lines_telugu": [
        "ఇలను మనుష్యజాలమున నెక్కువతక్కువ లున్నవన్నచోఁ",
        "గులముల శ్రేష్ఠ మెవ్వరిది కొంచము గానఁగరాదు వారు ని",
        "ర్మలినశరీరులో గుమగుమా యను కుక్షిని గందమునదా",
        "తెలిసిన నిండుభక్తులె సుధీరులు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 53,
      "lines_telugu": [
        "కేశవ మీకథల్ మిగులఁ గీర్తనఁజేయుచుఁ గామ్యమైన దు",
        "ష్పాశము గోసివేసి నిజభక్తి విరక్తి సుభుద్ధి జ్ఞానముల్",
        "వాసిగ సంగ్రహించిన భవజ్జను లేకులమందుఁ గల్గినన్",
        "నేశరణందు వారలకు నిక్కము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 54,
      "lines_telugu": [
        "శాంతము సత్యవృత్తి ఘనసాధుతయున్ గరుణాసమృద్ధి వి",
        "శ్రాంతిగ భక్తిజ్ఞానము విరక్తి సదావననామకీర్తనల్",
        "భ్రాంతి సుబుద్ధు లేజనునిపాలఁ జెలంగునొ వాఁడె దివ్యవే",
        "దాంతులకన్న శ్రేష్ఠుఁడు కృతార్థుఁడు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 55,
      "lines_telugu": [
        "భ్రమరము కీటకంబు నొగిఁబట్టుకవచ్చి నిజస్వరూపమున్",
        "సమముగఁ జేసినట్లు ఘనసజ్జను లైనమహాత్ములున్నఁ బా",
        "పమతులఁ జేరఁబిల్చుకొని భక్తులఁ జేయరె నిశ్చయంబుగన్",
        "విమలసరోజలోచన వివేకులు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 56,
      "lines_telugu": [
        "చిన్నతనంబునుండి కడుఁ జేసితి పాపము లన్ని నావి నా",
        "కెన్నఁదరంబుగాదు సుమి హీనుఁడ నీచుఁడ బాపకర్ముఁడన్",
        "ఎన్నిటఁ జూడ నానడలిక లించుక మంచివిలేవు స్వామి నీ",
        "మన్ననచేత దోషములు మాన్పుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 57,
      "lines_telugu": [
        "నీరజపత్రనేత్రయుగ నేను గడించిన పాతకంబు వి",
        "స్తారము గద్దు నాకొకఁడు సాటిదురాత్ముఁడు లేడు సుమ్మి నా",
        "నేరము లన్నిగాచి కరుణించెడి తండ్రివిగాఁగ నేఁడు నీ",
        "చేరువఁ జేరినాఁడ దరిఁజేర్చుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 58,
      "lines_telugu": [
        "పుట్టిననాఁటనుండి యొకపుణ్యము జేయఁగలేదు గాని నే",
        "పుట్టితిం బాతకంబులను బూని గడించితి కావరంబునన్",
        "బొట్టను లెస్సగా బుగులు పుట్టిన దిప్పుడు నాఁటికోసమే",
        "చుట్టములేక నీశరణుఁ జొచ్చితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 59,
      "lines_telugu": [
        "నిర్మలు లైనమానవుల నిందలఁ జేయగ నేర్తు నేను దు",
        "ష్కర్మముజేసి మందికి సుకర్మముఁ జెప్పుకొనంగ నేర్తు స",
        "ద్ధర్మములాచరించునెడఁ దప్పక విఘ్నము జేయనేర్తు నే",
        "దుర్జనుండనయ్య పెనుద్రోహిని ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 60,
      "lines_telugu": [
        "గడుసుదనంబునం బరులకాంతల వశ్యము జేయ నేర్తుఁగా",
        "రడమున మంది ద్రవ్యమును రక్తిని గుంజఁగ నేర్తు లెస్సగా",
        "విడిబడి పెద్దపిన్నలను వేమఱు నిందయొనర్ప నేర్తు నే",
        "పెడసరబాపకర్ముఁదను బెద్దను ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 61,
      "lines_telugu": [
        "ప్రొద్దునలేచి నేను కడుబొంకులు బల్కుచునుందు నోట నా",
        "వద్ద నిజంబు లేదు పెరవారి సుఖంబు సహింపలేను నా",
        "బుద్ధి మహావికారపుదు భూమిని దుష్టగుణంబులందు నే",
        "పెద్ద దురాత్ముఁడన్ వినుమి వేరుగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 62,
      "lines_telugu": [
        "మాటలు వాఁడిబల్లెములు మానసమన్న విషంబు హస్తముల్",
        "నాటెడుతమ్మముండ్లు నయనంబులు నిప్పులు దుర్గుణంబులే",
        "కూటికిలేదు నా కధికకోపము పాతకు లెందఱైన నా",
        "గోటికి సాటిరారు చెడఁగొట్టకు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 63,
      "lines_telugu": [
        "చాటుకుఁ బెద్దతప్పులను జాలఁగఁజేసి భయంబు నొందకే",
        "నేటుకువచ్చి దుర్గుణము నేరనిపెద్దలఁ గూడి వారితో",
        "సాటికి నిల్చి నే నొకరిజాతులనీతుల నెంచుచుందు నా",
        "పాటి దురాత్ముఁ డేడి రిపుభంజన ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 64,
      "lines_telugu": [
        "నేటుగ మంది మెప్పులకు నేనొక వింతగఁ గంఠమందు వే",
        "సేటివి పెద్దపెద్దతులసీవనమాలలు చాటుచేరి చే",
        "సేటివి నీచకార్యములు శ్రీధరనాపని నీ వెఱుంగవా",
        "నేఁటికి సద్గుణం బొకటి నేరను ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 65,
      "lines_telugu": [
        "లోపలి పాపకర్మములు లోకుల కేర్పడకుండఁ జేయుచున్",
        "నేపదిమంది కందఱకు నీతులు తత్వములెల్లఁ జెప్పెదన్",
        "నాపురుషార్థ మింతె సుమి నల్గురుకండ్లకు నేను పెద్దనీ",
        "నాపస మేడిపండు సురనాయక ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 66,
      "lines_telugu": [
        "మంచిగ ధర్మశాస్త్రములు మందికిఁజెప్పఁగ నేర్తుఁగాని నే",
        "కించతనాలు మానఁగద కేవలదుర్గుణుఁడన్ సుబుద్ధి లే",
        "దించుక యైనఁగాని మనసెప్పుడు చంచలమందుచుండు నా",
        "సంచితపాపకర్మములఁ జంపుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 67,
      "lines_telugu": [
        "ఇంటికి నిత్యభిక్షమున కెందఱు వచ్చినఁగాని తెంపుతో",
        "గంటెడు గింజలొకరికి గ్రక్కున వేయఁగలేదు ధర్మమే",
        "మంటగలేదు నాకుఁ గరుణార్ణవ నేనతిలోణినయ్య నీ",
        "బంటును నమ్మికొంటి ననుబాయకు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 68,
      "lines_telugu": [
        "ధనము గడించి పెద్దలకు దానము చేయంగలేను గని నే",
        "పెనఁగొని జారకాంతలకుఁ బెట్టితి సొమ్ములు మందికేర్పడన్",
        "ఘనులను గూడలేక పలుగాకులలోపల నుంటినయ్య నా",
        "మనసున సిగ్గులేదు లవమాత్రము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 69,
      "lines_telugu": [
        "చంచలచిత్తుఁడన్ బరమజారుఁడఁ చోరుఁడఁ బాతకుండ నే",
        "కొంచమువారితోడ జతగూడి చరింపుదు నాగుణాలు వ",
        "ర్ణించఁదరంబుగాదు సుమి నీవిపుడన్ని క్షమించి నన్ను ర",
        "క్షించుమి నీకు మ్రొక్కెదను గేశవ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 70,
      "lines_telugu": [
        "అంధున కద్ద మేమిటికి నందము దప్పినముండమోపికిన్",
        "గంధపుఁబూఁతలేమిటికిఁ గాననమందుఁ జరించుకోఁతికిన్",
        "సింధుజరత్న మేమిటికిఁ జెడ్డదురాత్మున కెన్నఁడైన నీ",
        "గ్రంధపు విన్కి యేమిటికి గట్టిగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 71,
      "lines_telugu": [
        "బురదను బొర్లుచున్న యెనుబోతుల కేటికి మంచిగంధముల్",
        "గురుతుగ భవ్వు భవ్వు మను కుక్కల కేటికి బూరగొమ్ములున్",
        "గఱకది యేల గాడ్పునకుఁ గారము తమ్మలపాకు కెందుకున్",
        "నిరుపమదుష్టుకెందుకుర నీకథ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 72,
      "lines_telugu": [
        "ఏనుఁగు బోవఁజూచి ధ్వను లెత్తుచుఁ గుక్కలు గూయసాగుచో",
        "దానిమనస్సు కోపపడి దందడి వానిని వెంబడించునే",
        "మానవులందు సజ్జనుల మత్తులు కొందఱు గేలిచేయుచో",
        "ఆనరుఁ డల్గి వాండ్ర బదులాడునె ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 73,
      "lines_telugu": [
        "బిరుదుగ గడ్డముల్ జడలు పెంచుక నిక్కఁగనే మహాత్ముఁడా",
        "పరమతపస్వి గాఁడు సుమి పందికి వెండ్రుక లెప్పుడుండవా",
        "బెరుకుగుణాలు మానుకొని ప్రేమను నిన్నెవఁడైనఁ గొల్చెనా",
        "ధరణిని వాఁడె పావనుఁడు ధన్యుఁడు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 74,
      "lines_telugu": [
        "ఎన్నఁడు నీవు నకభయ మిచ్చెదవో కరుణాసముద్ర నీ",
        "మన్నన కాసనొందితిసుమా ననుదూరము చేయఁబోకుమీ",
        "నిన్నిపుడేను నమ్మితిని నిర్దయయుంచక కావు కావు నా",
        "విన్నపమాలకించి నను వీడక ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 75,
      "lines_telugu": [
        "దినకరచంద్రనేత్రయుగ దీనత నొందుచు నిన్నుఁ బిల్వఁగా",
        "నెనరున మాఱుబల్కక విని విననట్టుల నుంటివేమి నీ",
        "తనయునిమీఁద నీవు దయఁ తక్కువజేసిన నీకు భువిలో",
        "ఘనమపకీర్తి సుమ్మి ధృతకౌస్తుభ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 76,
      "lines_telugu": [
        "చూతఫలంబు నోటఁ జవి చూచెడిచిల్క కుమెత్తకాయయున్",
        "బ్రీతి జనించునే మదిని రేయుఁబవళ్ళు ముకుంద నీకుఁ బ్ర",
        "ఖ్యాతిగ సేవజెసినమహాత్ముఁడు నీచులసేవజేయునే",
        "పాతకనాశ యోగిజనప్రస్తుత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 77,
      "lines_telugu": [
        "ఖగపతి నీకు వాహనము కౌస్తుభరత్నము భూషణంబు ప",
        "న్నగపతి శయ్య మన్మథుఁడు నందనుఁ డంబుధిపుత్రి భార్య ము",
        "జ్జగముల వారు బంట్లు రవిచంద్రులు లోచనముల్ ముకుంద నీ",
        "కగణితమైన భాగ్య మహహా భళి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 78,
      "lines_telugu": [
        "గరుడునితోడ కోడియును గాంతి హిరణ్యముతోడఁ గంచు భా",
        "స్కరు నొగి విస్ఫులింగము గజంబుల దోమ విశాలమైన మం",
        "దరమును చిల్లరాయి నిను దల్చెడిభక్తులతోడ దుర్జనుల్",
        "సరిపడవత్తురే దురితసంహార ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 79,
      "lines_telugu": [
        "ఎంతకు నున్ను వేఁడుదునిఁ కెన్నివిధంబుల దూరి పల్కినన్",
        "మంతనమందు నీనెనరుమచ్చుకు లేదు పరీక్షబట్టుచో",
        "సంతత మిట్లు నీవు పగ చాలుపు దాల్చిన నేవిధాన జీ",
        "వింతును నాకు దిక్కెవ్వరు వేలుపు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 80,
      "lines_telugu": [
        "తల్లి విషంబుఁ బెట్టినను దండ్రి ధనాఢ్యుల కమ్ముకొన్న భూ",
        "వల్లభుఁ డిల్లు దోఁచినను వద్దని పల్కెడివార లుందురా",
        "ఉల్లములోన నీవు నెనరుంచక వ్యాధులఁ బెట్టి ముంచఁగాఁ",
        "జిల్లర వైద్యులెల్ల దరిజేర్తురె ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 81,
      "lines_telugu": [
        "జలజదళాక్ష నీకరుణ చాలుపుగాఁ గలిగున్నఁజాలు నే",
        "బలుఁడను ధైర్యవంతుఁడను భాగ్యుఁడ శూరుఁడ నిర్మలుండఁ కే",
        "వలముగ నే కృతార్థుఁడను వాసిగఁ పుణ్యుఁద నయ్యెదం జుమీ",
        "చెలుగుచు నీవు నన్ను దరిజేర్చుమి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 82,
      "lines_telugu": [
        "మోక్షము నిన్ను నే నడుగ ముఖ్యపదార్థము నీకృపారసం",
        "బీక్షణమందు నాకొసఁగు మింతటితోఁ బరితృప్తి నొందెదన్",
        "సాక్షులు నీపదాబ్జములు సత్యముఁ బల్కెదఁగల్లలాడకే",
        "రాక్షసనాశ దీనజనరక్షక ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 83,
      "lines_telugu": [
        "ఆగజరాజు నీకు ఘనమైనమణుల్ జమచేసి పంపెనా",
        "త్యాగముతో విభీషణుఁడు ద్రవ్యము నీ కెఱుఁగంగఁ దెచ్చెనా",
        "కాఁగులతోఁ గుచేలుఁ డధికంబుగ నీ కటుకుల్ నొసంగెనా",
        "బాగుగ వారినేలితివి పైకొని ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 84,
      "lines_telugu": [
        "జగతిని శ్రేష్ఠమైన నరజన్మము లెత్తినవారలున్ జతు",
        "ర్నిగమము లాఱుశాస్త్రములు నేర్చినవారలు యజ్ఞసంతతుల్",
        "తెగువ నొనర్చి పుణ్యకరతీర్థము లాడినవారు నైన నిన్",
        "బొగడుచునుండుభక్తులను బోలరు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 85,
      "lines_telugu": [
        "వెలయఁగ నేపురాణములు విన్నదిలేదు పఠింపలేదు పె",
        "ద్దలసహవాస మే నెఱుఁగఁ తత్త్వము గానను దేహసౌఖ్యమే",
        "చెలఁగుచు నేను గోరెదను చెడ్డది మంచిది పాపపుణ్యముల్",
        "దెలియని వెఱ్ఱిమూఢుఁడను దిద్దుకొ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 86,
      "lines_telugu": [
        "కంజదళాక్ష నిన్ను బహుగాఁ గొనియాడెడి వారికెల్ల నే",
        "నంజలిజేసి మ్రొక్కెద దురాత్ముల నన్యులఁ గండ్లఁజూచినన్",
        "రంజిలఁబోదు నామనసు రాజనిభానన దుష్టదైత్యరా",
        "డ్భంజన నీపదాబ్జములఁ బట్టితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 87,
      "lines_telugu": [
        "సుందరమైన కాంతలను జూచి భ్రమియించెదఁగాని నామన",
        "స్సందున లావసహ్యపడ దాస్తియుఁ గామిను లేఁగుదెంచి నా",
        "ముందఱ నిల్చినన్ విడువ మూర్ఖుఁడ నాకిటువంటి బుద్ధి నీ",
        "వెందుకుఁబెట్టి పెంచితివొ యేలుకొ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 88,
      "lines_telugu": [
        "భువనములెల్లఁ గాచెడిప్రభుత్వము దండిగ నీకుఁ గల్గె రా",
        "జవు చతురననాదిసురజాలము నీకనుకూలసైన్యమై",
        "రవికుల నిన్నుఁ గొల్వఁగను రాక్షసభంజన నీకు సర్వవై",
        "భవ జయమంగళం బగుట బ్రాతియె ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 89,
      "lines_telugu": [
        "మ్రొక్కిన నీకు మ్రొక్కెదను మోదముతోఁ గలనైననుఁగాని నే",
        "తక్కినవేల్పులందఱకు దండము బెట్టను శర్కరాలియున్",
        "బొక్కిననోటితోఁ దవుడు బొక్కఁగఁ బోవునే యెవ్వఁడైన నీ",
        "యొక్కనిమీఁద నేను మనసుంచితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 90,
      "lines_telugu": [
        "నీ నయమైనకీర్తనలు నేర్పునఁ జక్కని వీణె మీటుచున్",
        "గానము బాడ నారదుఁడఁగాను మహాభయభక్తిప్రేమతో",
        "దానము నీకుఁజేయ బలిదైత్యుఁడగాను జగత్తులోపలన్",
        "నేను వృథా మనుష్యుఁడను నిల్చితి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 91,
      "lines_telugu": [
        "నిన్ను భజించుభక్తులను నిందలుబల్కుచు జాతు లెన్నుచున్",
        "బన్నుగ గేలిసేయుచును బండ్లిగిలించుచు నవ్వుచున్ మదిన్",
        "బన్నుదురాత్ములన్ యముఁడు వర్లఁగ వర్లఁగ నోటిమీఁద నే",
        "తన్నకపోఁడు నాఁటి కిది తప్పదు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 92,
      "lines_telugu": [
        "శ్రీవనితాకళత్ర నిను జిత్తములోన భజించి నిత్య నీ",
        "సేవలుజేయునట్టి నరశేఖరుసంగతి నాకుఁ గల్గెనా",
        "పావనమయ్యెదన్ సకలపాపము లాపద లన్ని దూరమై",
        "పోవును నేకృతార్థతను బొందెద ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 93,
      "lines_telugu": [
        "దేవరవారిభక్తులకుఁ దిన్నగ మ్రొక్కరు భక్తులందఱున్",
        "గోవధఁ జేయింలేచ్చులకు గొబ్బున లేచి సలాము చేతురున్",
        "కేవల పారమార్థికులకే సుమి పెద్దలమీఁదిప్రేమలున్",
        "గావరులైన దుర్జనులు గానరు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 94,
      "lines_telugu": [
        "పెద్దలమంచుఁ బ్రశ్నలిడి పెక్కులు జెప్పెడి పాపకర్ములన్",
        "వద్దికిఁ జేరఁబిల్చుకొని వారిమనస్సుల శోధజేయకే",
        "దిద్దక యేసుమంత్ర ముపదేశము లిత్తురు కాసులాసకై",
        "గద్దరివారి కీపనులు కైకిలి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 95,
      "lines_telugu": [
        "కలియుగమందు విప్రుఁడనుగాను నృపాలుఁడఁ గాను మేటివై",
        "శ్యులజతవాఁడఁగాను బలుశూరుఁడఁగాను సమస్తమైన జా",
        "తుల నొకరుండఁగాను సుమి దుర్దనుజాంతక నీపదాబ్జముల్",
        "దలఁచెడివారిదాసులకు దాసుఁడ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 96,
      "lines_telugu": [
        "కొండలుగావు దేహములు కుంభినిలోపల శాశ్వతంబుగా",
        "నుండవు ప్రాణముల్ విడువ నొప్పుగ మిత్రుల గాలవేతురో",
        "కండలు మాంస మొల్చుకొని కాకులు గద్దలు మేసిపోవునో",
        "పండితులైననుం బ్రదు కబద్ధము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 97,
      "lines_telugu": [
        "నరములగుత్తి ముల్లొకటి నాఁటినఁ దాలనితోలుతిత్తి నె",
        "త్తురుగదె దీనినిండ బలుతొమ్మిదిచిల్లులు గల్గకుండ భూ",
        "నరున కిదేమి లెస్స యగు నమ్మినవారికి లావు ఫిస్స చీ",
        "మురికిది పాడుమొక్క సుమి ముప్పిది ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 98,
      "lines_telugu": [
        "నాయజమాని వీవు నిను నమ్మినదాసుఁడ నేను నీకు నా",
        "కాయము నమ్ముకోను మధుకైటభమర్ధన ననుఁగావు నీ",
        "వే యిఁక దిక్కు నాకుఁ బెరవేలుపు లెవ్వరు లేరు సుమ్మి నే",
        "పాయక నిన్నుఁ గొల్చెదను భక్తుఁడ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 99,
      "lines_telugu": [
        "వనజదళాక్ష నన్నుఁ బెరవానిగఁ జూచెద వేల నివు గ్ర",
        "క్కున దయజూచి నామదిని గోరిక దీర్ప వదేమి నేను జే",
        "సినబలుతప్పు లేమిపుడు చేతులు జాచి నమస్కరించెదన్",
        "గనికరముంచి నేరములఁ గావుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 100,
      "lines_telugu": [
        "నరహరి నీపదాబ్జములు నాహృదయంబున నిల్పి లెస్సగా",
        "మురియుచు నే స్మరించెదను మోక్షము లిచ్చెడి దాత వంచు సుం",
        "దర నిను మానఁజాలఁ బరదైవములం గొనియాడనేర న",
        "న్నరమరసేయకయ్య దనుజాంతక ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 101,
      "lines_telugu": [
        "ఓకరుణాసముద్ర పురుషోత్తమ నీపదపంకజంబులున్",
        "నాకు మహాధనంబు శరణాగతుఁదన్ ననుఁ జేతఁబట్టుమీ",
        "నే కపటాత్ముఁడన్ బరమనీచుఁద నేరము లెంచఁబోకుమీ",
        "చేకొని తప్పులన్ని క్షమ జేయుమి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 102,
      "lines_telugu": [
        "పరమమృదుత్వమైన పదపంకజముల్ నిరసించు శ్రీరమా",
        "కరముల కబ్బినట్టి త్రిజగంబులవారల కిష్టమైన నీ",
        "చరణసరోజయుగ్మములు చయ్యన నాశిరమందు నిల్పి నా",
        "దురితములన్ని దూరముగఁ దోలుము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 103,
      "lines_telugu": [
        "తరణిసరోజనేత్ర వరదాతవు నీ వనుచుం దలంచి నీ",
        "చరణము లాశ్రయించితిని శాశ్వతమైనవరంబు లిమ్ము మీ",
        "కరుణకు నేను బాత్రుఁడను గష్టము లంటఁగనీయఁబోకుమీ",
        "తఱుచుగ మిమ్ము వేఁడెదను దాసుని ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 104,
      "lines_telugu": [
        "తరణిని గోరు పద్మములు తన్మకరందము గోరు భృంగముల్",
        "శరనిధి గోరు మేఘములు చంద్రుని గోరు చకోరవర్గముల్",
        "పురుషుని గోరు శ్త్రీలు ఘనపుంగవుఁ గోరుదు రెల్లభక్తులున్",
        "గరుణనుగోరు నాహృదయకంజము ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 105,
      "lines_telugu": [
        "ఇతరసుఖంబుఁ గోరకయే యెవ్వఁడు నీమృదుపాదపద్మముల్",
        "సతతముగా భజించినను సకులవంతుఁడు వాఁడె సుమ్మి దు",
        "ర్గతుఁడయి యెవ్వఁడైన రఘురాముని భక్తుల నిందజెసెనా",
        "పతితుఁడు వాఁడె పంచములబంధుఁడు ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 106,
      "lines_telugu": [
        "వరుసతొ వెదశాస్త్రములు వల్లెనవేసి సమస్తశాస్త్రముల్",
        "దిరుగుచు రాజపుజితప్రతిష్ఠను బొందఁగవచ్చుఁగాని పా",
        "మరలు మాని నీభజనమాత్రము జెసెడిభక్తిగల్గుటే",
        "నరులకు దుర్లభంబు సుగుణాంబుధి ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 107,
      "lines_telugu": [
        "భాగ్యము లిచ్చు నీభజన పాయక నిశ్చలభక్తి యోగవై",
        "రాగ్యము లిచ్చు నిత్యసుఖరాజితమూర్తులఁజేసి సంతతా",
        "రోగ్యసతీసుతాదికనిరూఢి ఘటించుటెగాక ముక్తికిన్",
        "యోగ్యులఁజేయు నన్నిటికి నొప్పుగ ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    },
    {
      "id": 108,
      "lines_telugu": [
        "నే చతురత్వమే మెఱుఁగ నీకృపవల్లఁ గవీశ్వరుండ నై",
        "తోఁచినపద్యముల్ ముదముతో రచియించితి తప్పులున్న నీ",
        "వే చెలువారఁజేసి వెతఁబెట్టక కోర్కుల నెల్లదీర్చి శే",
        "షాచలదాసు నేలు మునిసన్నుత ధర్మపురీనృకేసరీ"
      ],
      "makutam_telugu": "ధర్మపురీనృకేసరీ"
    }
  ]
}

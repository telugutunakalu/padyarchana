{
  "shatakam_title_telugu": "ఇందిరా శతకము",
  "author_telugu": "గోవర్ధనం శ్రీరంగాచార్యులు",
  "year": null,
  "poems": [
    {
      "id": 1,
      "lines_telugu": [
        "శ్రీసరసీజపాణి! భ్రమఋఈనిభవేణి! సుఖప్రదాయనీ!",
        "దాసజనప్రసన్నముఖి! ధర్మవివర్ధిని! మంజుభాషిణీ!",
        "భాసురదివ్యభూషణి! కృపాపరిపూర్ణ విశాలలోచనీ!",
        "దోసము లెంచకమ్మ నిను దోసిలినొగ్గి నుతింతు నిందిరా"
      ],
      "chandassu": "ఉ.",
      "makutam_telugu": "దోసము లెంచకమ్మ నిను దోసిలినొగ్గి నుతింతు నిందిరా"
    },
    {
      "id": 2,
      "lines_telugu": [
        "కోరిక దీర్చుమంటి నినుగూర్మి భజించెద నంటి నింక నె",
        "వ్వారిని వేడనంటి శ్రితవర్గము బ్రోచెదవంచు వింటి స",
        "త్కారముగాగ నేను శతకం బొనగూర్పగ బూనియుంటి నా",
        "భారము నీదె సుమ్మి పరిపాలనసేయుమి తల్లి యిందిరా"
      ],
      "chandassu": "ఉ.",
      "makutam_telugu": "భారము నీదె సుమ్మి పరిపాలనసేయుమి తల్లి యిందిరా"
    },
    {
      "id": 3,
      "lines_telugu": [
        "శతకము లెన్నియో గలవు జాలవె యయ్యవి యేటి కీతడీ",
        "శతకము వ్రాయబూనెనని సందియ మందకుమమ్మ లక్ష్మి యా",
        "శ్రితులకు త్వద్గుణామృతరుచిన్ గన నీశతకంబె కాదుగా",
        "శతశతకంబు లైన నిక జాలనుపించునె తల్లి యిందిరా"
      ],
      "chandassu": "చ.",
      "makutam_telugu": "శతశతకంబు లైన నిక జాలనుపించునె తల్లి యిందిరా"
    },
    {
      "id": 4,
      "lines_telugu": [
        "మదిని చలత్వమో, మఱుపొ, మౌఢ్యమొ, భీతియొ, విస్మయంబొకో",
        "ముదమున బల్కరా వెదను బుట్టుతలంపులు వ్యోమవాహినీ",
        "సదకలుషప్రవాహసమచంచదనర్గళవాక్యవైఖరిన్",
        "సదయుత నా కొసంగి నను సాకగదే ప్రియమార నిందిరా"
      ],
      "chandassu": "చ.",
      "makutam_telugu": "సదయుత నా కొసంగి నను సాకగదే ప్రియమార నిందిరా"
    },
    {
      "id": 5,
      "lines_telugu": [
        "మెడగలపుష్పహారములు మేలగుకంకణముల్ కరంబులన్",
        "దడబడ నాడు పాల్కడలి ద్రచ్చునెడన్ జగదీశుమేనికిన్",
        "బడలిక బాప జల్లనగు వాల్గనుసన్నలు మందహాసముల్",
        "బొడమ సుధాతరంగముల బుట్టితి వీవెగదమ్మ యిందిరా"
      ],
      "chandassu": "చ.",
      "makutam_telugu": "బొడమ సుధాతరంగముల బుట్టితి వీవెగదమ్మ యిందిరా"
    },
    {
      "id": 6,
      "lines_telugu": [
        "సకలచరాచరప్రకర సంతత జీవనహేతుభూత వై",
        "అకలుష నిర్వికల్ప మహిమాంచితవై శ్రితపారిజాతవై",
        "ప్రకృతి సుజాతవై పరమపావనతన్ భువనైకమాతవై",
        "ప్రకటయశంబు నొంది కడుభాసిలు నిన్ను దలంతు నిందిరా"
      ],
      "chandassu": "చ.",
      "makutam_telugu": "ప్రకటయశంబు నొంది కడుభాసిలు నిన్ను దలంతు నిందిరా"
    },
    {
      "id": 7,
      "lines_telugu": [
        "అకలుషవందనార్హమగు నంఘ్రిసరోరుహ మొండు చాపి వే",
        "రొకపదపద్మమున్ముడిచి యొప్పుగ హస్తసరోజ మానుచున్",
        "వికచసరోజపీఠమున వేడ్క వసించెడు నీదుసత్కృపా",
        "ప్రకట దపాంగదివ్యముఖపంకజ దర్శన మిమ్ము యిందిరా"
      ],
      "chandassu": "చ.",
      "makutam_telugu": "ప్రకట దపాంగదివ్యముఖపంకజ దర్శన మిమ్ము యిందిరా"
    },
    {
      "id": 8,
      "lines_telugu": [
        "అవనియు, సప్తమాతృకలు నష్టవిభూతులు, పద్మముఖ్యులౌ",
        "నవనిధు లుజ్జ్వలాకృతులు నమ్రత నంజలులన్ ఘటింప మౌ",
        "నివరులు లక్ష్మీసూక్తముల నిశ్చలభక్తి పఠింప నచ్చరల్",
        "అవహితలై నటింప భువనావనవై కొలువుందు విందిరా"
      ],
      "chandassu": "చ.",
      "makutam_telugu": "అవహితలై నటింప భువనావనవై కొలువుందు విందిరా"
    },
    {
      "id": 9,
      "lines_telugu": [
        "సురటిని భారతీరమణి సొంపుగ బూన నిలింపకామినుల్",
        "వరుసలు తీర్చి ముంగల నవస్వరచాతురి మీర గానమా",
        "ధురి గురియింప సేవకనతు ల్గొనుచున్ గొలువున్న నిన్ను సు",
        "స్థిరులు విధీశ్వరామరులు చేరి భజింతురు గాదె? యిందిరా"
      ],
      "chandassu": "చ.",
      "makutam_telugu": "స్థిరులు విధీశ్వరామరులు చేరి భజింతురు గాదె? యిందిరా"
    },
    {
      "id": 10,
      "lines_telugu": [
        "జయనినదంబుల న్సురలు సల్పుచుముంగలనిల్వ సంయముల్",
        "ప్రియముగ సామగానముల వీనులవిం దొనరింప నీదు హృ",
        "ద్దయ కడగన్నులన్ వెలయ దాసుల దైన్యము బోవద్రోసిని",
        "శ్చయవిభవాదికంబుల నొసంగెద వీవెగదమ్మ యిందిరా"
      ],
      "chandassu": "చ.",
      "makutam_telugu": "శ్చయవిభవాదికంబుల నొసంగెద వీవెగదమ్మ యిందిరా"
    },
    {
      "id": 11,
      "lines_telugu": [
        "అంబుజపాణి వీవు హరి యంబుజనాభుడు శ్రీదవీ వతం",
        "డంబరొ! శ్రీదరుం డిల భవాశ్రయ వీవు భవాశ్రయుం డతం",
        "డంబుధికన్య వీ వతడు నంబుధిశాయి మిము న్నుతింప శ",
        "క్యంబె? పురాణదంపతులు గారె జగంబుల కెల్ల నిందిరా"
      ],
      "chandassu": "ఉ.",
      "makutam_telugu": "క్యంబె? పురాణదంపతులు గారె జగంబుల కెల్ల నిందిరా"
    },
    {
      "id": 12,
      "lines_telugu": [
        "సురుచిరనీలనీరదసిశోభితమైన మెఱుంగుభంగి శ్రీ",
        "హరియురమందు రంజిల్లుచున్ నాశ్రితులన్ గరుణావిలోకనా",
        "కురముల బ్రోచుపాల్కడలికూతుర! నందకపాణిరాణి! యో",
        "సిరి! కృప మద్గ్రుహంబున వసింపు మనారత మంబ యిందిరా"
      ],
      "chandassu": "చ.",
      "makutam_telugu": "సిరి! కృప మద్గ్రుహంబున వసింపు మనారత మంబ యిందిరా"
    },
    {
      "id": 13,
      "lines_telugu": [
        "నిను తనుజాతగా గనుట నీరధి రత్నఖనిత్వ మందదే",
        "నిను సతిగా వరించి హరి నేర్పు వహించడె శ్రీనివాసుడై",
        "నిను సహజాత నొంది దివి నిల్వదె కల్పక మర్ధదాయియై",
        "నిను భజియించువారల కనిష్టము లున్నవె? దేవి! యిందిరా"
      ],
      "chandassu": "చ.",
      "makutam_telugu": "నిను భజియించువారల కనిష్టము లున్నవె? దేవి! యిందిరా"
    },
    {
      "id": 14,
      "lines_telugu": [
        "స్థిరచరరూపమౌ జగము శ్రీపతి! నీకు విలాసభూమి యా",
        "పరమపదంబు నీ కునికిపట్టు, మురారి నిజేశ్వరుండు నౌ",
        "నరయగ నాయనంతగరుడాదులు కింకరు లింక మేము న",
        "స్థిరులము త్వత్కృపార్హల మశేషము నీపరివార మిందిరా"
      ],
      "chandassu": "చ.",
      "makutam_telugu": "స్థిరులము త్వత్కృపార్హల మశేషము నీపరివార మిందిరా"
    },
    {
      "id": 15,
      "lines_telugu": [
        "అరయగబంచభూతము లహంకృతి బుద్ధి హృదింద్రియాదులా",
        "వరణచయంబు భూర్భువదివంబుల నొప్పు నజాండకోటులన్",
        "పరుడు భవన్మనోహరు డపారరతిన్ చిదచిద్విశిష్టుడై",
        "గురుమతి నీవిహారమునకున్ సృజియించె నిజేఛ నిందిరా"
      ],
      "chandassu": "చ.",
      "makutam_telugu": "గురుమతి నీవిహారమునకున్ సృజియించె నిజేఛ నిందిరా"
    },
    {
      "id": 16,
      "lines_telugu": [
        "తనరగ నామరూపరహితంబును విశ్వమయంబునైన ని",
        "రుగుణపరమాత్మ యాశ్రితుల గోర్కెల దీర్పదలంచి చిత్స్వరూ",
        "పిణి! భవదాశ్రయంబున భువిన్సగుణుండయి నామరూపముల్",
        "గని యనిశం బుపాస్యు డగుగాదె జగంబుల కెల్ల నిందిరా"
      ],
      "chandassu": "చ.",
      "makutam_telugu": "గని యనిశం బుపాస్యు డగుగాదె జగంబుల కెల్ల నిందిరా"
    },
    {
      "id": 17,
      "lines_telugu": [
        "కరణకళేబరాదులు జగత్పతిసేవకు గల్పితంబు లం",
        "చరయక భోగశీలురగు నాత్మల నీపతి నైజమాయచే",
        "బురుషుడు వేశ్యవేసమును బూని విటాళిని మోసగించు న",
        "ట్లెరిగియు మోసపుచ్చు భవదీయపరీహసనార్ధ మిందిరా"
      ],
      "chandassu": "చ.",
      "makutam_telugu": "ట్లెరిగియు మోసపుచ్చు భవదీయపరీహసనార్ధ మిందిరా"
    },
    {
      "id": 18,
      "lines_telugu": [
        "వారధిన్ మధించె మును వారిధి బ్రేమను బవ్వళించె దో",
        "ర్వీరగభీరతన్ హరుని నిల్వరచెన్ దగవార్ధి గట్టి దు",
        "ర్వారపరాక్రమక్రమును రావణు ద్రుంచె నహో మురారి నిన్",
        "గోరికదా మఱేది యొనగూర్పడు నీకొఱ కంబ యిందితా"
      ],
      "chandassu": "ఉ.",
      "makutam_telugu": "గోరికదా మఱేది యొనగూర్పడు నీకొఱ కంబ యిందితా"
    },
    {
      "id": 19,
      "lines_telugu": [
        "జననిరొ నీకు నీశ్వరుడు సర్వజగత్క్రియ లొప్పగించి దా",
        "ననిశము సాక్షిమాత్రుడగునందు రపారము నీదుశక్తి యే",
        "మనియెద నేస్వరూపములనైన ధరించెద వెట్టికార్యమై",
        "నను నొనరింతు వెందు నిను నమ్మిన గోర్కె ఫలింప దిందిరా"
      ],
      "chandassu": "చ.",
      "makutam_telugu": "నను నొనరింతు వెందు నిను నమ్మిన గోర్కె ఫలింప దిందిరా"
    },
    {
      "id": 20,
      "lines_telugu": [
        "జ్ఞానము, తేజము న్బలము, శక్తియు బ్రేమజయంబు నాశ్రితా",
        "ధీనతయున్, పరోపకృతి, ధీరతయున్, జగదీశ్వరత్వమున్",
        "మానిత కాంతి శాంతియును మార్దవ మాదిగుణంబులెల్ల నో",
        "మానిని! నీకు శౌరికి సమానములై తనరారు నిందిరా"
      ],
      "chandassu": "ఉ.",
      "makutam_telugu": "మానిని! నీకు శౌరికి సమానములై తనరారు నిందిరా"
    },
    {
      "id": 21,
      "lines_telugu": [
        "సుందరయౌవనాదిగుణశోభ సమాన మదిర్వురందు స్వ",
        "చ్ఛందవిరోధిశిక్షణయశస్ధిరతాదికపౌరుషంబు గో",
        "విందుకడన్ సతీహితవివేకమృదుత్వకృపాక్షమౌళి నీ",
        "యం దగుటన్ సతీపురుషాహ్వయభేదము గల్గె నిందిరా"
      ],
      "chandassu": "ఉ.",
      "makutam_telugu": "యం దగుటన్ సతీపురుషాహ్వయభేదము గల్గె నిందిరా"
    },
    {
      "id": 22,
      "lines_telugu": [
        "ఇల గాల్శన్ గులాలకుడు మృత్తికలేక యొనర్పలేని య",
        "ట్లలరి భవత్సహాయమును నందక నీవిభు డీప్రపంచకం",
        "బెలమి సృజించునే? ప్రకృతి వీ వతడే పురుషుండు దుగ్ధమం",
        "దలిధవళత్వముంబలె సదా వెలుగొందరె మీర లిందిరా"
      ],
      "chandassu": "ఉ.",
      "makutam_telugu": "దలిధవళత్వముంబలె సదా వెలుగొందరె మీర లిందిరా"
    },
    {
      "id": 23,
      "lines_telugu": [
        "కోరగ రాజదర్శనము కూర్మి నమాత్యముఖానగాని చే",
        "కూరనిరీతిన్ నిన్ బ్రకృతి గొల్చి భవత్కృప నొందకున్న నో",
        "క్షీరపయోధికన్య! తలక్రిందుగ నెంత తపంబు సల్పినన్",
        "గోరిక దీర్ప నీశ్వరుడు గోచరుడౌనె జగాన నిందిరా"
      ],
      "chandassu": "ఉ.",
      "makutam_telugu": "గోరిక దీర్ప నీశ్వరుడు గోచరుడౌనె జగాన నిందిరా"
    },
    {
      "id": 24,
      "lines_telugu": [
        "స్వాంతమునం ద్రయీమయి బ్రశాంతబరాత్పరి నిన్నాదిమ",
        "ధ్యాంతను సత్ప్రపంచకనియామక నీశ్వరి మూలశక్తి నిన్",
        "శాంతముతోడ నిన్నరయ శాక్తి యొకింతయులేక ప్రాకృతుల్",
        "భ్రాంతి దలంత్రు పాల్కడలిపట్టిరొ! చంచల వంచు నిందిరా"
      ],
      "chandassu": "ఉ.",
      "makutam_telugu": "భ్రాంతి దలంత్రు పాల్కడలిపట్టిరొ! చంచల వంచు నిందిరా"
    },
    {
      "id": 25,
      "lines_telugu": [
        "ఈవె జగంబులెల్ల సృజియింపగ బెంప సత్ప్రభా",
        "వావహవై చిదాకృతివియై నిజవల్లభునిన్ సుసౌఖ్యలీ",
        "లావహితాత్ము జేయుదు వటంచనునైగమసూక్తివింటి నన్",
        "గావగజాల నొక్కో త్రిజగన్నుత దివ్యచరిత్ర యిందిరా"
      ],
      "chandassu": "ఉ.",
      "makutam_telugu": "గావగజాల నొక్కో త్రిజగన్నుత దివ్యచరిత్ర యిందిరా"
    },
    {
      "id": 26,
      "lines_telugu": [
        "బహువిధకార్యభారుడు భవత్పతి సత్వరబుద్ధితో నను",
        "గ్రహమును జూపడన్ దలపుగల్గి నుతింపుచునుంటి నిన్ను బ్ర",
        "త్యహమును బ్రోవుమమ్మ నను దద్దయబ్రీతిని దండ్రికంటె ని",
        "మ్మహి జనయిత్రి వేమరు కుమరులనారయదొక్కొ యిందిరా"
      ],
      "chandassu": "చ.",
      "makutam_telugu": "మ్మహి జనయిత్రి వేమరు కుమరులనారయదొక్కొ యిందిరా"
    },
    {
      "id": 27,
      "lines_telugu": [
        "వినతి భవత్కృపామృతము వేడెడునన్ను సమాదరంబుచే",
        "గనక నిరాకరించినను కంజజ! నీపదభక్తి మాన నే",
        "జనని, క్షుదార్తి జన్గుడువసాగెడుబిడ్డను ద్రోసివేసినన్",
        "బనివడి బ్రాకులాడుచును బాయడు మాతృపదంబు నిందిరా"
      ],
      "chandassu": "చ.",
      "makutam_telugu": "బనివడి బ్రాకులాడుచును బాయడు మాతృపదంబు నిందిరా"
    },
    {
      "id": 28,
      "lines_telugu": [
        "అసదృశమైనభక్తియని సాయనుపానముతో భవత్కృపా",
        "రసమహదౌషధం బిడి తిరంబుగ మాన్పవె మన్మనోరుజా",
        "వ్యసనములన్ భిషగ్మణి నిజౌషధమిచ్చి రుజన్ గుదుర్చు న",
        "ట్లెసగు ద్వదాశ్రయంబు గన నెట్టిభయంబును గల్గ దిందిరా"
      ],
      "chandassu": "చ.",
      "makutam_telugu": "ట్లెసగు ద్వదాశ్రయంబు గన నెట్టిభయంబును గల్గ దిందిరా"
    },
    {
      "id": 29,
      "lines_telugu": [
        "మగనియురంబునందువనమాల భవన్మృదుళాంఘ్రియుగ్మము",
        "న్దగిలి నవత్వమందును సదా హిమసేచన మందినట్టు లా",
        "నిగమనివేదితంబులగు నీదుపదాబ్జముల న్మనస్తహ్లిం",
        "దగ నెలకొల్పి వందనశతంబు లొనర్చెద భక్తి నిందిరా"
      ],
      "chandassu": "చ.",
      "makutam_telugu": "దగ నెలకొల్పి వందనశతంబు లొనర్చెద భక్తి నిందిరా"
    },
    {
      "id": 30,
      "lines_telugu": [
        "అంగజుగన్నయమ్మ ముగురమ్మలలో తొలియమ్మ కాంతికిన్",
        "బంగారుబొమ్మ భక్తులకు భాగ్యవిషేష మొసంగుకొమ్మ యా",
        "రంగని ముద్దుగుమ్మ యనురాగము జూపగదమ్మ శ్రీజగ",
        "న్మంగళమూర్తి వమ్మ యనుమాన మొనర్పకబ్రోవు మిందిరా"
      ],
      "chandassu": "ఉ.",
      "makutam_telugu": "న్మంగళమూర్తి వమ్మ యనుమాన మొనర్పకబ్రోవు మిందిరా"
    },
    {
      "id": 31,
      "lines_telugu": [
        "అమృతము లొల్కునీదుచరణాంబురుహద్వయి నాశ్రయించివి",
        "భ్రమత మదీయచిత్త మితరంబును జేరగ నిచ్చగించునే",
        "ప్రమద మొసంగుచుండు మకరందభరంబగు పదముండగన్",
        "భ్రమరము గొబ్బిపూకడకు బారునె తా కలనైన నిందిరా"
      ],
      "chandassu": "చ.",
      "makutam_telugu": "భ్రమరము గొబ్బిపూకడకు బారునె తా కలనైన నిందిరా"
    },
    {
      "id": 32,
      "lines_telugu": [
        "మాయువతుల్ తనూభవులు మాజననిజనకాది బాంధవుల్",
        "మాయిలువాకిళుల్మడులు మాన్యము మాధనధాన్యసంపద",
        "ల్మాయురె మోహమందిమది మాయవియందు మవెల్లమావియే",
        "మాయన నీవె కావె మఱి మాయుత మీజగమెల్ల నిందిరా"
      ],
      "chandassu": "ఉ.",
      "makutam_telugu": "మాయన నీవె కావె మఱి మాయుత మీజగమెల్ల నిందిరా"
    },
    {
      "id": 33,
      "lines_telugu": [
        "సరసిజనేత్రి నీ వెపుడు చంచలవంచును సారెసారెకున్",
        "దురితమనస్కు లెన్నుటను దుర్యశ మొక్కటి సంఘటించె ద",
        "త్పరిహరణార్ధమై స్ధురత దాసునియింట వసించుచుండినన్",
        "బరగ నుతించి చాటెదను బాపుచు నయ్యపకీర్తి నిందిరా"
      ],
      "chandassu": "చ.",
      "makutam_telugu": "బరగ నుతించి చాటెదను బాపుచు నయ్యపకీర్తి నిందిరా"
    },
    {
      "id": 34,
      "lines_telugu": [
        "ఎందున నీకటాక్షము లొకించుక బైబడకుండు నాక్షణం",
        "బందు న దెల్లదుఃఖమయమౌ సిరులన్ దులదూగు మాహరి",
        "శ్చంద్రురు డానలుండు నృపచంద్రుడు ధర్మజు డాదిగాగ ము",
        "న్నెందరొ దీనవృత్తి జరియింపరె నీకృపలేక యిందిరా"
      ],
      "chandassu": "ఉ.",
      "makutam_telugu": "న్నెందరొ దీనవృత్తి జరియింపరె నీకృపలేక యిందిరా"
    },
    {
      "id": 35,
      "lines_telugu": [
        "ఆతతబ్రీతి నీ వెవని కాశ్రయమై వసియింతు వెప్పుడున్",
        "అతడె పండితుండు నరు డాతడె సత్కులజాతు డాతడే",
        "యాతడె జూడగ న్వినగ నాతడె వక్త రసజ్ఞు డాతడే",
        "మాత! భవద్విశేషమహిమం బది గాదె సమస్త మిందిరా"
      ],
      "chandassu": "ఉ.",
      "makutam_telugu": "మాత! భవద్విశేషమహిమం బది గాదె సమస్త మిందిరా"
    },
    {
      "id": 36,
      "lines_telugu": [
        "కరుణ దలిర్ప నేపురుషు గాంచి చరించెద వీ వతం డహో",
        "పురుషవరేణ్యుడై భువనపూజ్యత గాంచు విశేషసంపదన్",
        "ఉరమున నీవు ప్రేమభర మూని వసించుటచేత గాదె యా",
        "హరికి బరాత్పరుం డనెడి యుంచిత వైభవమబ్బె నిందిరా"
      ],
      "chandassu": "చ.",
      "makutam_telugu": "హరికి బరాత్పరుం డనెడి యుంచిత వైభవమబ్బె నిందిరా"
    },
    {
      "id": 37,
      "lines_telugu": [
        "ఆపద కేది యడ్డపడు హస్తగతామలకంబురీతిగా",
        "జూపు సమస్త మెయ్యది యశోవిభవాదిశుభాళి కెద్దియౌ",
        "గాపుర మెద్ది గాంచిననె గల్గగజేయు భ్రమ న్విరాగికిన్",
        "బ్రాపుగ నద్ది నీదగుకృపాత్మక మైనధనంబె యిందిరా"
      ],
      "chandassu": "ఉ.",
      "makutam_telugu": "బ్రాపుగ నద్ది నీదగుకృపాత్మక మైనధనంబె యిందిరా"
    },
    {
      "id": 38,
      "lines_telugu": [
        "ఏనుగు నెక్కియుండు నతడెంత మొఱుంగుచు గుక్క లడ్డినన్",
        "దా నెటు లేగునో యటుల ధారుణి నీపదకంజయుగ్మమున్",
        "మానుగ నాశ్రయించి మను మానవు డాపద లెట్టివననున్",
        "వాని నలక్ష్యతం గనడె వారిజనాభునిదేవి యిందిరా"
      ],
      "chandassu": "ఉ.",
      "makutam_telugu": "వాని నలక్ష్యతం గనడె వారిజనాభునిదేవి యిందిరా"
    },
    {
      "id": 39,
      "lines_telugu": [
        "పరులను గెల్వజాలు నిజబాహుపాక్రమ మెంత యుండినన్",
        "సరసవచోవిశాలగతి జాలగ విద్దెల నెన్ని నేర్చినన్",
        "అరయ సుశీలధైర్యవినయాదిగుణావళు లెన్ని యున్న నీ",
        "కరుణ యొకింత వానిపయి గల్గనిచో ఫల మేది? యిందిరా"
      ],
      "chandassu": "చ.",
      "makutam_telugu": "కరుణ యొకింత వానిపయి గల్గనిచో ఫల మేది? యిందిరా"
    },
    {
      "id": 40,
      "lines_telugu": [
        "సుతు డనుకూలతం గనడు సోదరు డించుక బల్కరింప డా",
        "శ్రితులును జెంత రారు నిజసేవకు డొందు జికాకు నాదృతిన్",
        "సతియును గారవించదిల సంతస మొందరు తల్లితండ్రులున్",
        "హితు డొసగండు దర్శనమునేని భవత్కృపలేక యిందిరా"
      ],
      "chandassu": "చ.",
      "makutam_telugu": "హితు డొసగండు దర్శనమునేని భవత్కృపలేక యిందిరా"
    },
    {
      "id": 41,
      "lines_telugu": [
        "సుందరు లెందరుండినను సోదరబంధుతనూజసత్సుహృ",
        "ద్బృందమదెంతయున్న వరవేషసుభాషలవెన్ని యున్న మే",
        "నందము చందము న్గలిగి యంగదృఢత్వ మదెంతయున్న దా",
        "బొందకయున్న నీకృపను భోగము లబ్బునె వాని కిందిరా"
      ],
      "chandassu": "ఉ.",
      "makutam_telugu": "బొందకయున్న నీకృపను భోగము లబ్బునె వాని కిందిరా"
    },
    {
      "id": 42,
      "lines_telugu": [
        "ఎవ్వని నాశ్రయింతు రిల నీప్రలెల్ల సధా విధేయులై",
        "ఎవ్వడు పూజ్యుడై గరిమనెంతయుగాంచు సభాంతరంబులం",
        "దెవ్వనియాత్మకు న్వెత లొక్కింతయు గల్గ వహీనసంపదన్",
        "ఎవ్వడు కీర్తి గాంచు నత డెప్పుడు నీకృపవాడు యిందిరా"
      ],
      "chandassu": "ఉ.",
      "makutam_telugu": "ఎవ్వడు కీర్తి గాంచు నత డెప్పుడు నీకృపవాడు యిందిరా"
    },
    {
      "id": 43,
      "lines_telugu": [
        "నేరము లెన్ని జేసినను నీకృప యెంతయు గల్గియున్నచో",
        "నేరుపులై ముదం బొసగు నీకృప యించుక కల్గకున్నచో",
        "నేరుపుతోడ దా నెటుల నెమ్మి జరించినగాని ధారుణిన్",
        "నేరములౌచు నాపదల నిక్కముగా నొనగూర్చు నిందిరా"
      ],
      "chandassu": "ఉ.",
      "makutam_telugu": "నేరములౌచు నాపదల నిక్కముగా నొనగూర్చు నిందిరా"
    },
    {
      "id": 44,
      "lines_telugu": [
        "ఈక్షితి నీకటాక్షలవ మించుక గల్గినరాజలోకగ",
        "ర్వేక్షణనూత్నవైఖరి గణింపగబో మనమాదృశాళి ప్ర",
        "త్యక్షత నీకటాక్షవిభవాళి నెఱుంగ వశంబె యాసహ",
        "స్రాక్షవిధీశ్వరుల్ భవదపాంగకృతార్థులు గారె? యిందిరా"
      ],
      "chandassu": "ఉ.",
      "makutam_telugu": "స్రాక్షవిధీశ్వరుల్ భవదపాంగకృతార్థులు గారె? యిందిరా"
    },
    {
      "id": 45,
      "lines_telugu": [
        "మంగళదేవతాభిదము మానుగ గ్ల్గెను తొల్లి నీకు నే",
        "సంగతిలేక, తావి గని సన్నుతి కెక్కెడు బూవుకైవడిన్",
        "మంగళశబ్దవాచ్యుడని మానితుడయ్యె భవత్ప్యుండు నీ",
        "సంగతి బొంది కాదె నిను సంస్తుతి జేయవశంబె? యిందిరా"
      ],
      "chandassu": "ఉ.",
      "makutam_telugu": "సంగతి బొంది కాదె నిను సంస్తుతి జేయవశంబె? యిందిరా"
    },
    {
      "id": 46,
      "lines_telugu": [
        "అమ్మ గణింపకమ్మ మదియందపరాధము లాశ్రితుండ, నే,",
        "నమ్మ మఱెవ్వరమ్మ నిను నమ్మిన పేదరికమ్ము జేర రా",
        "దమ్మ నిజమ్ము చూడ జగమంతయు నీవె గదమ్మ లక్ష్మి! శ్రీం",
        "క్లీ మ్మహనీయమంత్రవశగీ! కృప దర్శన మిమ్ము యిందిరా"
      ],
      "chandassu": "ఉ.",
      "makutam_telugu": "క్లీ మ్మహనీయమంత్రవశగీ! కృప దర్శన మిమ్ము యిందిరా"
    },
    {
      "id": 47,
      "lines_telugu": [
        "అమ్మ భవన్మహామహిమ నారయ నిమ్మహిలో వశమ్మ వే",
        "దమ్ములకైననున్ బహువిధమ్ముల నీదుకృపారసమ్ము పై",
        "జిమ్మి కడున్ బ్రియ మ్మెసగ సేవల గొమ్ము సదా వరప్రదా",
        "నమ్మున బ్రోవు నన్ను నిను నమ్మితి నెమ్మనమందు యిందిరా"
      ],
      "chandassu": "ఉ.",
      "makutam_telugu": "నమ్మున బ్రోవు నన్ను నిను నమ్మితి నెమ్మనమందు యిందిరా"
    },
    {
      "id": 48,
      "lines_telugu": [
        "అలసు నశౌచునింట బహుళాశనునింతను సందెవేళ దా",
        "దెలిసి పరుండునింట నతిదీనజనాదృతిలేనియింట దు",
        "ష్కలహము గల్గునింట బరుషంబులు బల్కెడువానియింట నో",
        "కలిమిపడంతి నీ వెపుడు గానగరా వనియందు రిందిరా"
      ],
      "chandassu": "చ.",
      "makutam_telugu": "కలిమిపడంతి నీ వెపుడు గానగరా వనియందు రిందిరా"
    },
    {
      "id": 49,
      "lines_telugu": [
        "ఇల ఘనవృష్టి సస్యచయ మెల్ల సమగ్రత మొల్కలెత్తి స",
        "త్ఫలము నొసంగుచందమున తావకదివ్యకృపాకటాక్షసం",
        "చలనమునన్ సమస్తమగుసంపద వేడ్క నుదర్కలబ్ధినిన్",
        "గలుగగజేయునీశ్వరి జగజ్జనని ఘనవేణి యిందిరా"
      ],
      "chandassu": "చ.",
      "makutam_telugu": "గలుగగజేయునీశ్వరి జగజ్జనని ఘనవేణి యిందిరా"
    },
    {
      "id": 50,
      "lines_telugu": [
        "సరసిజవాసిని!సరసిజశ్రితపాణి! సుధీమణీమన",
        "స్సరసిజచారిణీ! సరసిజాతదళాయుతసుందరేక్షణీ",
        "సరసిజజన్ముకు న్జనని, సారసనాభుమనోవిహారిణీ!",
        "సరసిజజాండపాలనవిచక్షణి! రక్షణసేయు మిందిరా"
      ],
      "chandassu": "చ.",
      "makutam_telugu": "సరసిజజాండపాలనవిచక్షణి! రక్షణసేయు మిందిరా"
    },
    {
      "id": 51,
      "lines_telugu": [
        "అతిమృదుశీతముగ్ధమధురాభసమర్ధతలన్ భవత్తనూ",
        "లత కొదగన్ సుధాశశిసురామణికల్పకవస్తుసార మా",
        "హృత మయె నబ్ధిచే నన, మహిం ద్వదకృత్రిమదివ్యమంగళా",
        "కృతి కెటు లోపు సృష్టికథ కేవలవర్ణన జేయ నిందిరా"
      ],
      "chandassu": "చ.",
      "makutam_telugu": "కృతి కెటు లోపు సృష్టికథ కేవలవర్ణన జేయ నిందిరా"
    },
    {
      "id": 52,
      "lines_telugu": [
        "వనజరజంబు లంతిన భవత్పద మోర్వదు చేటికావిలో",
        "కనముల మేనువాడుగను, గంజము బట్టుట సాహసంబు నా",
        "ధునివనమాలనూగుటయు దుర్భరమౌ నిక మోటుమాటల",
        "న్బ్రణుతినోర్పజాలను భవన్మృదుళోజ్వలమూర్తి నిందిరా"
      ],
      "chandassu": "చ.",
      "makutam_telugu": "న్బ్రణుతినోర్పజాలను భవన్మృదుళోజ్వలమూర్తి నిందిరా"
    },
    {
      "id": 53,
      "lines_telugu": [
        "శశిధరసారసప్రభవ శక్రముఖామరవంద్యనీయ సా",
        "దృశమహిమాస్వరూపమును దివ్యజగత్రయసంప్రకాశమౌ",
        "యశమును నీకృపాలవశతాంశమునైన నొసంగకున్నచో",
        "వశమటె యసందాదులకు వాకొని వర్ణనజేయ నిందిరా"
      ],
      "chandassu": "చ.",
      "makutam_telugu": "వశమటె యసందాదులకు వాకొని వర్ణనజేయ నిందిరా"
    },
    {
      "id": 54,
      "lines_telugu": [
        "ధరను భవద్దృగంచలసుధారస మెవ్వని జిల్కు వానికిన్",
        "సిరులు సర్స్వతీరతులు సిద్ధసమృద్ధులు ధీధృతుల్ బహూ",
        "కరణముతో బరంపరలుగాగ వశంవదలై బ్రపూర్ణతం",
        "బరగవె? యాదరింపుమ యపారకృపామతితోడ నిందిరా"
      ],
      "chandassu": "చ.",
      "makutam_telugu": "బరగవె? యాదరింపుమ యపారకృపామతితోడ నిందిరా"
    },
    {
      "id": 55,
      "lines_telugu": [
        "తడయక నీకృపారసము ధారుణి నెవ్వాని సోకుచుండు, వా",
        "డడవుల శతృమధ్యమున, నంబుధియందున, దుర్దవాగ్నులం",
        "బడినను బెక్కుయాపదల బాల్పడినన్ దగబ్రోతు వట్లు నన్",
        "విడువక యాదరింపగదవే కరుణింపు విపన్ను నిందిరా"
      ],
      "chandassu": "చ.",
      "makutam_telugu": "విడువక యాదరింపగదవే కరుణింపు విపన్ను నిందిరా"
    },
    {
      "id": 56,
      "lines_telugu": [
        "నీకృప లేకయున్న ధరణీశ్వరుడైన దరిద్రు డౌగదే,",
        "నీకృప గల్గెనేని జననీ! నిరుపేదయు ధారుణీశుడౌ",
        "మీ కెనయైన దైవతము నీఘటనాఘటనప్రభావమే",
        "లోకమలందు గానము సరోజదళాయతనేత్రి యిందిరా"
      ],
      "chandassu": "ఉ.",
      "makutam_telugu": "లోకమలందు గానము సరోజదళాయతనేత్రి యిందిరా"
    },
    {
      "id": 57,
      "lines_telugu": [
        "కొందరు భాగ్యవంతులరు గొందరుపేదలు గొంద రజ్ఞులున్",
        "కొందరు కోవిదుల్ మరియు గొందరు వీరులు గొంద రల్పులీ",
        "చందముగన్ జగంబు సదసద్యుత మౌట గనన్ నుతామరీ",
        "బృంద! భవత్కటాక్షతదుపేక్షలనృత్య్ముగాదె యిందిరా"
      ],
      "chandassu": "ఉ.",
      "makutam_telugu": "బృంద! భవత్కటాక్షతదుపేక్షలనృత్య్ముగాదె యిందిరా"
    },
    {
      "id": 58,
      "lines_telugu": [
        "అనఘులునై మనోజనిభులై విభవాఢ్యులునై యశస్కులై",
        "ధనికులరై దయాళురయి ధార్మికులై ఘనులై వదాన్యులై",
        "మనుజవరేణ్యులై సతతమాన్యులరై స్థిరులై విముక్తులై",
        "దనరెడువారు తావకపదద్వయి గొల్చినవారె యిందిరా"
      ],
      "chandassu": "చ.",
      "makutam_telugu": "దనరెడువారు తావకపదద్వయి గొల్చినవారె యిందిరా"
    },
    {
      "id": 59,
      "lines_telugu": [
        "నిర్ధనులై నిరాశులయి నీచులునై కరుణవిహీనులై",
        "వ్యర్ధులునై క్షతాంగులయి వ్యాధినిబద్ధులరై వినష్టులై",
        "స్పర్ధకులై వ్యధితాత్ములయి పాతకులై భువి మ్రగ్గువారు నీ",
        "యర్ధ మెఱుంగలేక మదియం దిడకుండినవారె యిందిరా"
      ],
      "chandassu": "ఉ.",
      "makutam_telugu": "యర్ధ మెఱుంగలేక మదియం దిడకుండినవారె యిందిరా"
    },
    {
      "id": 60,
      "lines_telugu": [
        "ఊరును బేరులేక నరు డుర్వి జనించి భవర్కృపాశ మే",
        "పార నొక్కింతయేని దనపై గలుగన్ బహుభాగ్యవంతుడై",
        "చారువిశాలకీర్తి గని సత్కవిసంస్తవపాత్రుడై మహో",
        "దారత దేజరిల్లునుగదా జననీ! నను బ్రోవు మిందిరా"
      ],
      "chandassu": "ఉ.",
      "makutam_telugu": "దారత దేజరిల్లునుగదా జననీ! నను బ్రోవు మిందిరా"
    },
    {
      "id": 61,
      "lines_telugu": [
        "ధనమె యశంబుగూర్చు నిల దైన్యము బాపుచు ధైర్యమిచ్చు నా",
        "ధనమె వివేకమున్ మఱిముదంబు నొసంగును మానరక్ష నా",
        "ధనమె యొనర్చు సత్సుఖము ధర్మము మోక్షము నిచ్చు నీవె త",
        "ద్ధనమహితస్వరూపిణివి దాసునిపై దయజూపు మిందిరా"
      ],
      "chandassu": "చ.",
      "makutam_telugu": "ద్ధనమహితస్వరూపిణివి దాసునిపై దయజూపు మిందిరా"
    },
    {
      "id": 62,
      "lines_telugu": [
        "ఋణమది హెచ్చె హారము రుచింపదు కంతికి గూర్కురాదు యా",
        "ర్జనమున లేదు ధీరతయు రచ్చకు దెచ్చెను రాచకార్య మా",
        "ధనకనకాదివస్తువుల తస్కరులింట హరించి రిద్ది ని",
        "న్ననిశము గొల్పుచున్నఫలమా యిదియా కనికార మిందిరా"
      ],
      "chandassu": "చ.",
      "makutam_telugu": "న్ననిశము గొల్పుచున్నఫలమా యిదియా కనికార మిందిరా"
    },
    {
      "id": 63,
      "lines_telugu": [
        "అప్పులు దీర్చలే ననెడియాతుర మందుచు నాటినాటికిన్",
        "జెప్పతరంబుకాని వెతచే దిగి లందితి నిల్పవమ్మ నా",
        "గొప్పతనం బనన్యగతికున్ శరణాగతు నిట్టు లింక నన్",
        "దిప్పలబెట్ట కీప్సితము దీర్చి కృపన్ వహియింపు మిందిరా"
      ],
      "chandassu": "ఉ.",
      "makutam_telugu": "దిప్పలబెట్ట కీప్సితము దీర్చి కృపన్ వహియింపు మిందిరా"
    },
    {
      "id": 64,
      "lines_telugu": [
        "పడగలపాటులన్ బడిన బైనిపరాత్పరుడే గలం డటం",
        "చుడుగక మత్ప్రయత్నముల నివ్విళులూరితి ధైర్యమింక నా",
        "యెడ విడచెన్ గటా గడియయేని భరింపగజాల దుర్ధశన్",
        "దడయక జేరదీసి నను దైన్యము వాపి భరింపు మిందిరా"
      ],
      "chandassu": "చ.",
      "makutam_telugu": "దడయక జేరదీసి నను దైన్యము వాపి భరింపు మిందిరా"
    },
    {
      "id": 65,
      "lines_telugu": [
        "భక్తుల నుద్ధరింపగ భవత్పతి తద్ధనమున్ హరింప నా",
        "సక్తి మెలంగు నీ వన నసచ్చరితాత్ములచెంత నెప్పుడున్",
        "రక్తివసింతు వయ్యయొ ధరాస్థలి నర్ధములేకయున్న మీ",
        "భక్తులు వ్యర్హులేకద కృపామతి నాపయిజూపు మిందిరా"
      ],
      "chandassu": "ఉ.",
      "makutam_telugu": "భక్తులు వ్యర్హులేకద కృపామతి నాపయిజూపు మిందిరా"
    },
    {
      "id": 66,
      "lines_telugu": [
        "పాయనిభక్తి నిన్నెపుడు బ్రస్తుతిజేయుచు నోరునొవ్వ కు",
        "య్యో యభయార్ధి నన్ బలుకుతో మొర బెట్టినగాని నీకు నా",
        "ప్యాయత గల్గ దౌ నదియు, బాలకు డేడ్చినగాని తల్లి పా",
        "లీయదొడంగునే కనికరింపుచు నిమ్మహిలోన నిందిరా"
      ],
      "chandassu": "ఉ.",
      "makutam_telugu": "లీయదొడంగునే కనికరింపుచు నిమ్మహిలోన నిందిరా"
    },
    {
      "id": 67,
      "lines_telugu": [
        "ఇమ్మహిలోన నిందనుక నెల్లవిధమ్ముల నాప్తబంధువ",
        "ర్గమ్మున దీసిపోక నుతిగాంచితి నమ్మరొ నీకృపావిశే",
        "షమ్మున నన్ను నిత్తరిని సాకకయున్న జరించుటెట్లు పూ",
        "లమ్మినయూరిలో పుడకలమ్ముట హేయముగాదె? యిందిరా"
      ],
      "chandassu": "ఉ.",
      "makutam_telugu": "లమ్మినయూరిలో పుడకలమ్ముట హేయముగాదె? యిందిరా"
    },
    {
      "id": 68,
      "lines_telugu": [
        "సకలజగన్నియంత పతి శౌరి, సుధానిధి కామధేనుక",
        "ల్పకములు తోడుబుట్టువులు, భవ్యతనూజుడు సృష్టికర్త వే",
        "రొకసుతు డారతీశుడు నహో నిఖిలార్ధసమృద్ధవయ్యు నీ",
        "విక కృపణత్వ మూన తగుదే మదభీష్ట మొసంగ కిందిరా"
      ],
      "chandassu": "చ.",
      "makutam_telugu": "విక కృపణత్వ మూన తగుదే మదభీష్ట మొసంగ కిందిరా"
    },
    {
      "id": 69,
      "lines_telugu": [
        "నీ వలనాడు సీతవయి నేర్పుగ రామునిగూడి కానయం",
        "దీవు వసించునాయెడల నెగ్గొనరించిన కాక దైత్యునిన్",
        "దేవి! భవత్ప్రియుండు బరిమార్పగ నెంచ గృపాంతరంగవై",
        "కావు మటాంచు వాని కుపకారము సేయగలేదె? నీదు దీ",
        "నావనతత్పరత్వ మిపు డారయ నాయెడ జూపు మిందిరా",
        "మిందిరా"
      ],
      "chandassu": "ఉ.",
      "makutam_telugu": "మిందిరా"
    },
    {
      "id": 70,
      "lines_telugu": [
        "జనకుండుబోలె శౌరి యనిశం బపరాధుల బ్రోవు చెప్పుడేన్",
        "మనమున గోపమూన నదిమాన్పగ నాధ! యిదేమినాయమిం",
        "దనఘు డెవండు లోకమున నారయమం చుచితోక్తి వాని నీ",
        "వనయము శాంతు జేసి స్వజనాళిగ జేయవె వారి నిందిరా"
      ],
      "chandassu": "చ.",
      "makutam_telugu": "వనయము శాంతు జేసి స్వజనాళిగ జేయవె వారి నిందిరా"
    },
    {
      "id": 71,
      "lines_telugu": [
        "శ్రీకరి! యావికుంఠనగరిన్ పతితో సరసంబు లాడుచో",
        "నాకుశలప్రసంగము నొనర్చునె నీకడ నత డంబరో!",
        "మీ కెరిగించువా రెవరు? మేలొనగూర్పగ నింక దిక్కు నీ",
        "వేకద? నాకనారత మివే పదివేలనమస్సు లిందిరా"
      ],
      "chandassu": "ఉ.",
      "makutam_telugu": "వేకద? నాకనారత మివే పదివేలనమస్సు లిందిరా"
    },
    {
      "id": 72,
      "lines_telugu": [
        "తల్లికి దండ్రికంటె నిల దద్దయు బ్రీతిగదే ప్రజాలిపై",
        "నెల్లవిధంబులన్ వెత హరింపగ మాయపరాధముల్ సదా",
        "యుల్లమునన్ క్షమింప విభవోన్నతులన్ గలిగింప బెంప నో",
        "తల్లిరో! నీకే చెల్లు నిటు దాల్మి వహింపక బ్రోవు మిందిరా"
      ],
      "chandassu": "ఉ.",
      "makutam_telugu": "తల్లిరో! నీకే చెల్లు నిటు దాల్మి వహింపక బ్రోవు మిందిరా"
    },
    {
      "id": 73,
      "lines_telugu": [
        "తనదుపురాకృతంపుసుకృతంబున సంపద నొంద గల్గు నం",
        "చని యెద రిందు గొందరిక నంబ నిను న్వినుతించు నాత డెం",
        "దున దులదూగు సంపదలతో నని నేధృతిబూని సన్నుతిం",
        "చిన నను బ్రోవకుందువె విశేషకృపామతి బ్రోవుమిందిరా"
      ],
      "chandassu": "చ.",
      "makutam_telugu": "చిన నను బ్రోవకుందువె విశేషకృపామతి బ్రోవుమిందిరా"
    },
    {
      "id": 74,
      "lines_telugu": [
        "ఇది కలికాల మిందొక డనేకవిధాననియుక్తి నిశ్చలం",
        "బొదవెడు భక్తిని ంగొలువ నోపడవశ్యము కామ్యయోగమా",
        "తుది గన దంతరాయమున ద్రోవలనేకము లుండు భక్తిలో",
        "నుదయము జేయు నీవెకద యోరమ దిక్కిక మాకు నిందిరా"
      ],
      "chandassu": "చ.",
      "makutam_telugu": "నుదయము జేయు నీవెకద యోరమ దిక్కిక మాకు నిందిరా"
    },
    {
      "id": 75,
      "lines_telugu": [
        "సమదమతంగజాళియును సత్తురగావళులున్ రధంబులున్",
        "సమరకళైక సాధనవిచక్షణయోధవతంసవారముల్",
        "సమధికరత్నకాంచనలసద్గృహభూమిసతీసుతాదియో",
        "గము భవదర్చనంబుననుగాదె? లభించు ధరిత్రి నిందిరా"
      ],
      "chandassu": "చ.",
      "makutam_telugu": "గము భవదర్చనంబుననుగాదె? లభించు ధరిత్రి నిందిరా"
    },
    {
      "id": 76,
      "lines_telugu": [
        "నెనరది యింతలేని యవినీతుడ నౌట యధావిధిం ద్వద",
        "ర్చనలను సల్పనెంతయును జాలుదునే దగలోకమందు నన్",
        "మనుజులబంధముక్తులకు మానసమేగద హేతు వౌట నా",
        "మనమున నిల్పి నిన్నిప్పుడు మానసికార్చన జేతు నిందిరా"
      ],
      "chandassu": "చ.",
      "makutam_telugu": "మనమున నిల్పి నిన్నిప్పుడు మానసికార్చన జేతు నిందిరా"
    },
    {
      "id": 77,
      "lines_telugu": [
        "మానితవిస్ఫురత్ఫలసుమవ్రజ దానవిరాజమాన సం",
        "తానలతాపరీవృత నితాంత లసద్బహుదివ్యపాదపా",
        "ధీన మధువ్రతీ పరభృతీ లలితశృతి సౌఖ్యద స్వనో",
        "ద్యాన విహారకేళినిరతా సరితాంపతిజాత యిందిరా"
      ],
      "chandassu": "ఉ.",
      "makutam_telugu": "ద్యాన విహారకేళినిరతా సరితాంపతిజాత యిందిరా"
    },
    {
      "id": 78,
      "lines_telugu": [
        "ఓజననీ కృపాభరణి యోవరలక్ష్మి జగత్కుటుంబినీ!",
        "ఓజనతామితార్తిహరి యోమురవైరిమనోహరీ రమా!",
        "ఓజగదేకమోహిని పయోనిధికన్యక లోకమాత ని",
        "ర్వ్యాజకృపాత్మ నాదుహృదయాబ్జమున న్వసియింపు మిందిరా"
      ],
      "chandassu": "ఉ.",
      "makutam_telugu": "ర్వ్యాజకృపాత్మ నాదుహృదయాబ్జమున న్వసియింపు మిందిరా"
    },
    {
      "id": 79,
      "lines_telugu": [
        "సలలితమందహాసయుత చారుముఖాంబుజ భాసురత్కృపా",
        "కతితకటాక్షవీక్షణ వికాసితమంజుల గండభాగ సం",
        "చలిత సుకర్ణభూషణ విశాలధగద్ధగితద్యుతుల్ భువిన్",
        "జెలగగ రమ్ము చిత్తమున జేసెద నావాహనమ్ము యిందిరా"
      ],
      "chandassu": "చ.",
      "makutam_telugu": "జెలగగ రమ్ము చిత్తమున జేసెద నావాహనమ్ము యిందిరా"
    },
    {
      "id": 80,
      "lines_telugu": [
        "ఘనతవికుంఠధామ వరకల్పకమూలవిరాజమాన కాం",
        "చనవరపీఠి నొప్పుచును సర్వదిగీశ్వరకామినీమణుల్",
        "వినతి సపర్యలన్ సలుప విశ్వవిమోహనదివ్యమూర్తివై",
        "దనరెడు యాదిలక్ష్మివని ధ్యానమొనర్చెద భక్తి నిందిరా"
      ],
      "chandassu": "చ.",
      "makutam_telugu": "దనరెడు యాదిలక్ష్మివని ధ్యానమొనర్చెద భక్తి నిందిరా"
    },
    {
      "id": 81,
      "lines_telugu": [
        "మరకతతోరణావళులు మౌక్తికచిత్రత రంగవల్లులున్",
        "బరిమళయుక్తధూపములు భవ్యమణీమయదీపికావళుల్",
        "బరగెడు మంతపంబునను భర్మవినిర్మితసింహపీఠిపై",
        "స్ధిరత వసింపు మందముగ సిద్ధము జేసితి నిందిరా"
      ],
      "chandassu": "చ.",
      "makutam_telugu": "స్ధిరత వసింపు మందముగ సిద్ధము జేసితి నిందిరా"
    },
    {
      "id": 82,
      "lines_telugu": [
        "పూతపసిండిపాత్రమున బొందుగ నుంచిన పారిజాతకా",
        "బ్జాత సుకేతకీ వకుళ చంపకసూన సువాసితంబు నౌ",
        "శీతలనిర్మలోదకము జేరగ దెచ్చితి నీదుపాదకం",
        "జాతయుగ్మమ్మునుం గడుగ జక్కనిపాద్యముగొమ్ము యిందిరా"
      ],
      "chandassu": "ఉ.",
      "makutam_telugu": "జాతయుగ్మమ్మునుం గడుగ జక్కనిపాద్యముగొమ్ము యిందిరా"
    },
    {
      "id": 83,
      "lines_telugu": [
        "వికచమనోజ్ఞ పుష్పచయ విస్త్రుతవాసన లేలకీ లవం",
        "గల మృగనాభి సంమిళిత కర్పూరచందన సౌరభంబులన్",
        "బ్రకలితమై సెలంగు నతిపావనతోయము నబ్జపాణి నీ",
        "విక నెద స్వీకరింపగదె యిచ్చెద నార్ఘ్యము తల్లి యిందిరా"
      ],
      "chandassu": "చ.",
      "makutam_telugu": "విక నెద స్వీకరింపగదె యిచ్చెద నార్ఘ్యము తల్లి యిందిరా"
    },
    {
      "id": 84,
      "lines_telugu": [
        "చంచదనర్గళాతిశయ చంచలవీచి లసద్వియుత్తటి",
        "న్యంచితమై మనోజ్ఞమయి యద్భుతమై త్రిజగత్పవిత్రమై",
        "మించియు మంచులీల తగుమేలగు చల్లనిదివ్యతోయ మం",
        "దించెద నే గ్రహింపు కమలేక్షణ యాచమనీయ మిందిరా"
      ],
      "chandassu": "ఉ.",
      "makutam_telugu": "దించెద నే గ్రహింపు కమలేక్షణ యాచమనీయ మిందిరా"
    },
    {
      "id": 85,
      "lines_telugu": [
        "వేమరు పున్నమందయిన వెన్నెలగేరెడు శోభ గల్గి శ్రీ",
        "భామిని! మంచియావువగుపా ల్పెరుగుల్ నవగోఘృతంబుగా",
        "రాముగ జుంటితేనె గడురంజిలు చక్కెర గూర్చినట్టి పం",
        "చామృతము ల్ముదంబున సమర్పణ జేసెద గొమ్ము యిందిరా"
      ],
      "chandassu": "ఉ.",
      "makutam_telugu": "చామృతము ల్ముదంబున సమర్పణ జేసెద గొమ్ము యిందిరా"
    },
    {
      "id": 86,
      "lines_telugu": [
        "భువనములందు నెల్ల గడుపూజ్యములై యఘనాశనంబులై",
        "నవఘనసార గంధమృగనాభిముఖాధికవాసితంబులై",
        "భువి మణిహేమకుంభపూర్ణములై తగునిర్మలంబులౌ",
        "వివిధసుతీర్ధతోయము లివే యభిషేక మొనర్తు నిందిరా"
      ],
      "chandassu": "చ.",
      "makutam_telugu": "వివిధసుతీర్ధతోయము లివే యభిషేక మొనర్తు నిందిరా"
    },
    {
      "id": 87,
      "lines_telugu": [
        "అరయ ననర్ఘదివ్యధవళాంశుకము న్గనకోత్తరీయమున్",
        "సురుచిరరత్నకంచుకము శుభ్రతరోజ్వలమౌక్తికావళీ",
        "విరచితయజ్ఞసూత్రమును విస్తృతభక్తి మదిం దలంచి త",
        "త్పరతనొసంగినాడ దయదాల్చి ముదంబొనగూర్చుమిందిరా"
      ],
      "chandassu": "చ.",
      "makutam_telugu": "త్పరతనొసంగినాడ దయదాల్చి ముదంబొనగూర్చుమిందిరా"
    },
    {
      "id": 88,
      "lines_telugu": [
        "మణిమయ నూపురద్వితయ మంగళసూత్ర కిరీట హార కం",
        "కణచయమున్, శిరోమణియు, గాంచన మేఖల దివ్యకర్ణభూ",
        "షణయుగ మాదిగా వివిధచారుతరాభరణంబులన్ ధరన్",
        "గణుతి వహింప నీలలితకాయ మలంకృతి జేతు నిందిరా"
      ],
      "chandassu": "చ.",
      "makutam_telugu": "గణుతి వహింప నీలలితకాయ మలంకృతి జేతు నిందిరా"
    },
    {
      "id": 89,
      "lines_telugu": [
        "వరఘనసార కుంకుమసువాసితగంధ మలంది మేన క",
        "స్తురితిలకంబు ఫాలమున శోభిలగూర్తు శుభాంజనం బిదే",
        "తరళదృగంచలంబులను దాల్పవె, రోచనపత్రకంబులన్",
        "సురుచిరగండభాగముల సొంపొనగూర్చెదనమ్మ యిందిరా"
      ],
      "chandassu": "చ.",
      "makutam_telugu": "సురుచిరగండభాగముల సొంపొనగూర్చెదనమ్మ యిందిరా"
    },
    {
      "id": 90,
      "lines_telugu": [
        "మరువక మల్లికా వకుళ మాలతి చంపక పారిజాత తా",
        "మరసరసాల కేతకి సుమంబుల నీతులసీదళంబులన్",
        "బరగ సహస్త్రనామముల భక్తియుతంబుహ బూజచేతు శ్రీ",
        "కరభవదంఘ్రిపంకజయుగద్వయిపై మదినిల్పి యిందిరా"
      ],
      "chandassu": "చ.",
      "makutam_telugu": "కరభవదంఘ్రిపంకజయుగద్వయిపై మదినిల్పి యిందిరా"
    },
    {
      "id": 91,
      "lines_telugu": [
        "భాసురచందనాగరు సువాసిత గోఘృతమిశ్రితంబు శ్రీ",
        "వాససితాభ్రముఖ్యబహు వస్తుయుతంబగు దివ్యధూపమున్",
        "శ్రీసతి! కల్పనం బమరజేసితి మామకచిత్త వృత్తి వి",
        "శ్వాసముతోడ గైకొను మవార్యయశస్సువికాస యిందిరా"
      ],
      "chandassu": "చ.",
      "makutam_telugu": "శ్వాసముతోడ గైకొను మవార్యయశస్సువికాస యిందిరా"
    },
    {
      "id": 92,
      "lines_telugu": [
        "సరసిజపాణి, నీమదికి సంతసము న్గలిగింప నెంతయున్",
        "సురుచిరరత్నమండప సుశోభిత చిత్రహిరణ్యపుత్రికా",
        "కర ధృతమాలికాకృతి వికాసితముల్ ఘృతవర్తంబులౌ",
        "స్ధిరతరదీపికావళుల చిత్తమునన్ సమకూర్తు నిందిరా"
      ],
      "chandassu": "చ.",
      "makutam_telugu": "స్ధిరతరదీపికావళుల చిత్తమునన్ సమకూర్తు నిందిరా"
    },
    {
      "id": 93,
      "lines_telugu": [
        "ఫలములుబానకంబు వడపప్పును బాల్పెరుగు ల్ఘృతంబునున్",
        "బొలుపగు సూపశాకము లపూపములు న్స్సరసాన్నమట్లు పొం",
        "గలి, పుళిహోర పాయసము గాంచనపాత్రలగూర్చి తమ్మ నీ",
        "వలరుచు నారగింపగదె యాదరభావముబూని యిందిరా"
      ],
      "chandassu": "చ.",
      "makutam_telugu": "వలరుచు నారగింపగదె యాదరభావముబూని యిందిరా"
    },
    {
      "id": 94,
      "lines_telugu": [
        "మేలగువక్క లేలకులు మెప్పొనరించెడు పండుటాకులుం",
        "జాలిన పచ్చకప్పురము చక్కనిముత్తెఔసున్న మెన్న త",
        "క్కోలలవంగముఖ్యముల గూర్చి సమర్పణ జేసినాడ తాం",
        "బూలమిదే జగజ్జనని! బొందుగ వీడెముసేయ మిందిరా"
      ],
      "chandassu": "ఉ.",
      "makutam_telugu": "బూలమిదే జగజ్జనని! బొందుగ వీడెముసేయ మిందిరా"
    },
    {
      "id": 95,
      "lines_telugu": [
        "రాజముఖా..మరా..జసుర, రాజకిరీట మణిప్రభాళి నీ",
        "రాజితపాదవై సతము రాజిలు తావకదేహవల్లికిన్",
        "రాజసమొప్ప సంతతరాజితకర్పూరదీపరాజి నీ",
        "రాజనమిత్తు నంబ రతిరాజునకుం జనయిత్రి యిందిరా"
      ],
      "chandassu": "ఉ.",
      "makutam_telugu": "రాజనమిత్తు నంబ రతిరాజునకుం జనయిత్రి యిందిరా"
    },
    {
      "id": 96,
      "lines_telugu": [
        "మణిగణమిశ్రితంబు ఘనమౌక్తికకాంచనసంచయంబు ద",
        "క్షిణగ సమర్పణం బొనరజేసెద నీశ్వరి! మత్పురాకృతా",
        "ఘనిచయ మెల్ల ద్రోచి నను గావ ద్రివారము నీకిదే ప్రద",
        "క్షిణము బ్రణామకోటులను జేసెద నాదృతిగొమ్ము యిందిరా"
      ],
      "chandassu": "చ.",
      "makutam_telugu": "క్షిణము బ్రణామకోటులను జేసెద నాదృతిగొమ్ము యిందిరా"
    },
    {
      "id": 97,
      "lines_telugu": [
        "మతి నతిభక్తితోడ నిను మానసికార్చన జేసినాడ స్వీ",
        "కృతి నొనరించి లోపముల నెల్ల గృపన్ క్షమియించి నన్ను స",
        "త్కృతునిగ నెంచి నీదగుమతిన్ బరిపూర్ణముగా దలంచి సం",
        "తతము మదీయచేతమున దద్దయుబ్రీతి వసింపు మిందిరా"
      ],
      "chandassu": "చ.",
      "makutam_telugu": "తతము మదీయచేతమున దద్దయుబ్రీతి వసింపు మిందిరా"
    },
    {
      "id": 98,
      "lines_telugu": [
        "పెన్నిధిగన్నయట్టి నిరుపేదవిధంబున మోద మందగా",
        "నెన్నడు నేనొనర్చితినొ యెక్కుడుదానము లేతపంబు లిం",
        "కెన్నగ నాపురాకృతము లెట్టివొ నీమహనీయరూపమున్",
        "గన్నుల కోర్కెదీరగను గాంచితి ధన్యుడనైతి నిందిరా"
      ],
      "chandassu": "చ.",
      "makutam_telugu": "గన్నుల కోర్కెదీరగను గాంచితి ధన్యుడనైతి నిందిరా"
    },
    {
      "id": 99,
      "lines_telugu": [
        "ఎప్పుడు లభ్యమౌనో భవదీయకృపారసమ న్మహౌషధం",
        "బప్పుడె దుర్దశామయ మదంతయు బోవును లోకమాత! నా",
        "కెప్పటికిం దదామయుము నింక ఘటింపగ జేయ కమ్మ నే",
        "నొప్పుగ నీపదాంబురుహయుగ్మము నౌదల దాల్తు నిందిరా"
      ],
      "chandassu": "ఉ.",
      "makutam_telugu": "నొప్పుగ నీపదాంబురుహయుగ్మము నౌదల దాల్తు నిందిరా"
    },
    {
      "id": 100,
      "lines_telugu": [
        "మంచితనంబు గాంచిమది మానవజన్మము వ్యర్ధమౌట నూ",
        "హించి భవాంబుధివ్యధ సహించి సతంబు వృధాభిమానమున్",
        "డించి నుతించి యీశ్వరునిలీలల నిన్ బరదేవి వంచు జిం",
        "తించి తరించు నిశ్చయమతిన్ బరమార్ధవిదుండు యిందిరా"
      ],
      "chandassu": "ఉ.",
      "makutam_telugu": "తించి తరించు నిశ్చయమతిన్ బరమార్ధవిదుండు యిందిరా"
    },
    {
      "id": 101,
      "lines_telugu": [
        "ఆశకు మేరలేదు పరమార్ధ మెఱుంగగ రాదు దుర్మదా",
        "వేశము తీరలేదు మరివిజ్ఞులసంగతి లేదు సంస్కృతీ",
        "పాశము వీడబోదు గొలువన్నిను శక్యముగాదు త్వత్కృపా",
        "లేశ మదైన నాకికను లేనియెడన్ దెర వేది యిందిరా"
      ],
      "chandassu": "ఉ.",
      "makutam_telugu": "లేశ మదైన నాకికను లేనియెడన్ దెర వేది యిందిరా"
    },
    {
      "id": 102,
      "lines_telugu": [
        "నిలకడ లేదు చిత్తమున నేరుపుసున్న విలేక మందునా",
        "గలుగదు సూనృతం బదియు గానరాదు సువిద్యలన్ననో",
        "తలప హుళక్కి గౌరవము దబ్బర శాంతము నాస్తి నిన్మదిన్",
        "దలచెద లోప మెంచ కిక దాసుని బ్రోవవె బ్రీతి నిందిరా"
      ],
      "chandassu": "చ.",
      "makutam_telugu": "దలచెద లోప మెంచ కిక దాసుని బ్రోవవె బ్రీతి నిందిరా"
    },
    {
      "id": 103,
      "lines_telugu": [
        "ఇంచుకవచ్చిరాని నుడి నెద్దియొ గోరుచు బోరు బెట్టగా",
        "సంచితరీతి మాత మది నారసి పాపని నూరడించు న",
        "ట్లెంచగ భావగుంభరసహీననిరూహము లౌట నాడుతుల్",
        "వించు మనోగతం బెఱిగి పెంచుము నన్ శరణార్ధి నిందిరా"
      ],
      "chandassu": "ఉ.",
      "makutam_telugu": "వించు మనోగతం బెఱిగి పెంచుము నన్ శరణార్ధి నిందిరా"
    },
    {
      "id": 104,
      "lines_telugu": [
        "సిరులవి గల్గు నీదుపదసేవ నొనర్చినమానవాళికిన్",
        "దురితము లంతరావు మఱిదుర్దశ బోవు నటంచు నాత్మలో",
        "నురుతరభక్తి నీవిలసితోత్పలచంపకమాలికావళిన్",
        "స్ధిరముగ దాల్పవేడితి నిదే భవదర్పణ జేసి యిందిరా"
      ],
      "chandassu": "చ.",
      "makutam_telugu": "స్ధిరముగ దాల్పవేడితి నిదే భవదర్పణ జేసి యిందిరా"
    },
    {
      "id": 105,
      "lines_telugu": [
        "అలరగ శాలివాహనశకాబ్దము వార్ధీశరేభభూమిసం",
        "ఖ్యల దనరారు నాంగిరసహాయన పౌష సిత త్రయోదశీ",
        "విలసిత సోమవారమున విస్త్రుతభక్తిని బూర్తి జేసి ని",
        "ర్మలమతి నీకు నీశతకరాజ మొసంగితి నంబ యిందిరా"
      ],
      "chandassu": "చ.",
      "makutam_telugu": "ర్మలమతి నీకు నీశతకరాజ మొసంగితి నంబ యిందిరా"
    },
    {
      "id": 106,
      "lines_telugu": [
        "మంగళ మాదిలక్ష్మి కిదె మంగళ మబ్జదళాయతాక్షికిన్",
        "మంగళ మీశ్వరేశ్వరికి మంగళ మచ్యుతచిత్తహారికిన్",
        "మంగళ మబ్ధిరాట్సుతకు మంగళమౌ జగదేకమాతకున్",
        "మంగళ మబ్జమందిరకు మంగళమౌగదె నీకు నిందిరా"
      ],
      "chandassu": "ఉ.",
      "makutam_telugu": "మంగళ మబ్జమందిరకు మంగళమౌగదె నీకు నిందిరా"
    }
  ]
}
{
  "shatakam_title_telugu": "భక్తమందార శతకము",
  "author_telugu": "కూచిమంచి జగన్నాథ కవి",
  "year": null,
  "poems": [
    {
      "id": 1,
      "lines_telugu": [
        "శ్రీసాకేతపురీవరంబున సునాసీరోపలస్థాపిత-",
        "ప్రాసాదాంతర చంద్రకాంతమణియుక్పర్యంకభాగంబునన్",
        "శ్రీసీతాసతిఁ గూడ వేడ్కలలరం గ్రీడించు మిమ్మెప్పుడున్",
        "మా సన్మానసవీథిఁ గొల్చెదము రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 2,
      "lines_telugu": [
        "అస్తోకామలకీర్తికామ! లసదుద్యన్నీరదశ్యామ! భూ-",
        "విస్తారప్రభుతాలలామ! త్రిజగత్ప్రఖ్యాతసన్నామ! ధీ-",
        "రస్తుత్యోరుగుణాభిరామ! భుజసారస్ఫారపౌలస్త్యదు-",
        "ర్మస్తస్తోమవిరామ! ధీమహిత! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 3,
      "lines_telugu": [
        "కదనప్రాంగణకార్తికేయ! విలసద్గాంగేయకౌశేయ! భా-",
        "స్వదుదంచద్ఘననీలకాయ! త్రిజగత్సంరక్షణోపాయ! స-",
        "మ్ముదితాశేషమరున్నికాయ! దివిషన్ముఖ్యాతిగేయా! గరు-",
        "త్మదమేయాశ్వ! సుధీవిధేయగుణ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 4,
      "lines_telugu": [
        "అకలంకాయతకీర్తి జాల! మహనీయాభీలశౌర్యస్ఫుర-",
        "న్మకరాక్షాసురరావణప్రముఖ నానాదానవోత్తాలతూ-",
        "లకరాళస్ఫుటవహ్నికీల! జయశీలా! సద్దయావాల! హే-",
        "మకనచ్చేల! బుధానుపాల! రఘురామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 5,
      "lines_telugu": [
        "దురితధ్వాంతపతంగ! సంగరమహాదుర్వారగర్వాహితో-",
        "త్కర సేనాకదళీమతంగ! లసదేకాంతాత్మపంకేజసం-",
        "చరదుద్యన్మదభృంగ! పుంగవ ఘనశ్యామాంగ! సద్గంగ! క-",
        "మ్రరమాలింగనసంగతాంగ! రఘురామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 6,
      "lines_telugu": [
        "దండం బీయదె నీకుఁ గైకొనుము దోర్దండాగ్రజాగ్రన్మహో-",
        "దండోత్తాలవిశాల దివ్యతరకోదండాగ్రనిర్ముక్త స-",
        "త్కాండవ్రాతవిఖండితాహితశిరఃకాండా! కనత్కుండలా!",
        "మాండవ్యాది తపోధనప్రణుత! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 7,
      "lines_telugu": [
        "వింతల్‍గాఁ గడు మీకు సత్కృతులు గావింతున్ దుషారాద్రిజా-",
        "కాంతాక్రాంతజటాంతరాళవిలుఠద్గంగాతరంగచ్ఛటో-",
        "త్క్రాంతాత్యంత ఝళంఝళన్నినద రంగద్ధాటి మీఱంగ సా-",
        "మంతా! సంతతశాంతిమంత! జయరామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 8,
      "lines_telugu": [
        "రకపుం గావ్యకళాకలాపరచనాప్రాగల్భ్యసంసిద్ధికై",
        "ప్రకటప్రేమ భజింతు నీశ మకుటప్రస్ఫీతగంగాజలా-",
        "ధికమాధుర్యకవిత్వధూర్వహన ధీదివ్యప్రభావాఢ్యఁ ది-",
        "మ్మకవిశ్రేష్ఠు మదగ్రజున్ మదిని రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 9,
      "lines_telugu": [
        "సకలాభీష్టఫలప్రదాయకుఁడవై చంచద్దయాశాలివై",
        "ప్రకటస్నేహరసార్ద్రమానసుఁడవై భంగీకృతానేకపా-",
        "తకఘోరామయశాత్రవోత్కరుడవై ధాత్రీసుతం గూడి మా-",
        "మక చిత్తాబ్జమునన్ వసించు మొగి, రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 10,
      "lines_telugu": [
        "మణిపుంఖాంకితకంకపత్రచయ సమ్యగ్దివ్యతూణద్వయం-",
        "బణుమధ్యంబునఁ దళ్కు గుల్క ఖలదైత్యానీకహృద్భేదకృ-",
        "ద్ధణనీయోగ్రకఠోరకార్ముకము చేతంబూని నా వెంట ల-",
        "క్ష్మణుడు న్నీవును నంటి త్రిమ్మరుము రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 11,
      "lines_telugu": [
        "పలుమాఱున్ భవదీయకావ్యరచనాప్రాగల్భ్య మొప్పార ని-",
        "న్గొలుతున్ మామక మానసాబ్జమున బొంకుల్ గావు నీ వెచ్చటన్",
        "గలలోనం బొడకట్ట విట్టి వగ బాగా! మేల్! బళా! శ్యామకో-",
        "మలవిభ్రాజితమందరావయవ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 12,
      "lines_telugu": [
        "రఘువంశాంబుధిపూర్ణచంద్ర! విలసద్రాజన్యదేవేంద్ర! నా",
        "యఘసంఘంబులఁ బాఱఁద్రోలి భవదీయామేయకారుణ్యదృ-",
        "ష్టి ఘనప్రక్రియఁ జూచి యేలుకొనుమా! సేవింతు నత్యంతమున్",
        "మఘవప్రస్తుతసద్గుణాభరణ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 13,
      "lines_telugu": [
        "గణుతింతున్ భవదీయ సద్గుణకథల్ కౌతూహలం బొప్పఁగాఁ",
        "బ్రణుతింతున్ సచరాచరాదిక మహాబ్రహ్మాండభాండచ్ఛటా-",
        "గణితప్రాణిజనాంతరాత్మవని వేడ్కన్ సంతతంబున్ నభో-",
        "మణివంశాంబుధిశీతభాను! రఘురామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 14,
      "lines_telugu": [
        "సారాసారవిచార! ధీరజనతాసంరక్షణాధార! స-",
        "త్కారుణ్యాకరమూర్తివంచు నెద నత్యంతంబు మీ దివ్యశృం-",
        "గారాగారపదారవిందములు వేడ్కన్ గొల్తు నన్ బ్రోవుమీ",
        "మారీచప్రమదప్రహారశర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 15,
      "lines_telugu": [
        "మిహికాంశూపమసుందరాననముతో మేలీను కందోయితో",
        "నహిజిద్రత్నవినీలవిగ్రహముతో నంచత్కిరీటంబుతో",
        "విహగాధీశ్వరు నెక్కి నా యెదుటికిన్ విచ్చేయవే యో పితా-",
        "మహసుత్రామముఖామరప్రణుత! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 16,
      "lines_telugu": [
        "కంజాతప్రభవాండభాండచయరంగచ్చేతనాచేతనా-",
        "ళిం జెన్నారఁగఁ బ్రోదిసేతువని హాళిన్ ధీజనుల్ దెల్ప హృత్-",
        "కంజాతంబున మిమ్ము గొల్తు నను వేడ్కన్ వేగ రక్షింపుమీ",
        "మంజుశ్రీకరుణాకటాక్షమున రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 17,
      "lines_telugu": [
        "తళుకుం బంగరుకామ గుబ్బగొడు గందంబొప్ప శత్రుఘ్నుఁడ-",
        "ర్మలి బట్టన్ భరతుండు చామరము గూర్మి న్వీవఁగా లక్ష్మణుం-",
        "డలదుం దూపుల విల్లు డాల్పఁ గపిసేనాధీశ్వరుల్ గొల్వ ని-",
        "ర్మలలీలం గొలువుండు నిన్ దలఁతు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 18,
      "lines_telugu": [
        "నిక్కంబారయఁ తావకాంఘ్రివిలసన్నీరేరుహద్వంద్వమే",
        "దిక్కెల్లప్పుడు మాకటంచు మదినెంతే వేడ్క భావించెదన్",
        "జిక్కుల్ పన్నక నమ్మికిచ్చి సరగం జేపట్టి రక్షింపు స-",
        "మ్యక్కారుణ్యకటాక్షవీక్ష నను రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 19,
      "lines_telugu": [
        "అతసీపుష్పసమానకోమలవినీలాంగున్ సముద్యన్మహో-",
        "న్నతకోదండనిషంగగంగు బలవన్నక్తంచరాఖర్వప-",
        "ర్వతజీమూతతురంగుఁ గింకరజనవ్రాతావనాత్యంతర-",
        "మ్యతరాపాంగుని నిన్ భజింతు మది రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 20,
      "lines_telugu": [
        "ఆర్తత్రాణపరాయణుండవని నిన్నత్యంతమున్ సజ్జను-",
        "ల్గీర్తింపన్ విని తావకీన పదనాళీకద్వయంబాత్మ వి-",
        "స్ఫూర్తిం జెందఁగ నెంతు నెల్లపుడు నన్బోషింపుమీ సత్కృపన్",
        "మార్తాండద్విజరాజసన్నయన! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 21,
      "lines_telugu": [
        "మదనాగాశ్వశతాంగ కాంచనకనన్మాణిక్యభూషా మృగీ-",
        "మదదివ్యాంబరచామరధ్వజ లసన్మంజూషికాందోళికా-",
        "మృదుతల్పార్థసమృద్ధిగల్గి పిదప న్నీ సన్నిధిం జేరు నిన్",
        "మదిలో నెప్పుడు గొల్చు మానవుఁడు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 22,
      "lines_telugu": [
        "శ్రీకంఠాంబుజసంభవేంద్రరవిశోచిష్కేశముఖ్యామరా-",
        "నీకంబుల్ గడుభక్తి నిన్ గొలిచి పూన్కిన్ ధన్యులైనారు నేఁ-",
        "డాకాంక్షన్ భజియింతు మేమఱక చిత్తానంద మొందింపుమా",
        "మాకుం బ్రాపును దాపు నీవగుచు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 23,
      "lines_telugu": [
        "కరిరా, జార్జున, పుండరీక, శుక, గంగానందన వ్యాసులున్",
        "పరమాధీశ, బలీంద్ర, మారుతసుతుల్, సంప్రీతి సద్భక్తి మీ",
        "పరమాంఘ్రిద్వయచింతనాభిరతిమైఁ బ్రాపించిరౌ సద్గతిన్",
        "స్మరకోటిప్రతిమానరూపయుత రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 24,
      "lines_telugu": [
        "అహితార్తుల్ వెడఁబాయు లేము లెడలున్ వ్యాధుల్ దొలంగు న్నవ-",
        "గ్రహదోషంబులు శాంతిఁ బొందుఁ గలుషవ్రాతంబు జాఱున్ శుభా-",
        "వహమౌ తావక దివ్యనామ మెలమిన్ వాక్రుచ్చినన్ ధాత్రిపై",
        "మహితోద్దండతరప్రతాపగుణ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 25,
      "lines_telugu": [
        "గర్గాగస్త్య వసిష్ఠశుక మార్కండేయగాధేయు లం-",
        "తర్గాఢాధికశత్రుశిక్షణకళాధౌరేయతాబుద్ధి సం-",
        "సర్గప్రక్రియ మిమ్ముఁ గొల్తురుగదా క్ష్మాకన్యకోరోజస-",
        "న్మార్గస్ఫాయదురఃకవాటతట! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 26,
      "lines_telugu": [
        "అకలంకాయతభోగభాగ్యదము నిత్యానందసంధానహే-",
        "తుక మాభీలతరాఘమేఘఘనవాతూలంబు ముక్తిప్రదా-",
        "యక మత్యంతపవిత్ర మెంచ నిల నాహా! తారకబ్రహ్మ నా-",
        "మకమంత్రంబు భళీ! భవన్మహిమ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 27,
      "lines_telugu": [
        "ఇనుఁ డద్దంబగు నగ్ని నీరగు భుజగేంద్రుండు పూదండయౌ",
        "వనధుల్ పల్వలపంక్తులే జలధరాధ్వం బిల్లెయౌ రాజయో-",
        "గనిరూఢస్థితిఁ దావకీన పదయుగ్మం బెల్లకాలంబు ప్రే-",
        "మ నెదం బూని భజించు ధన్యులకు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 28,
      "lines_telugu": [
        "ముదమొప్పార నిరంతరంబు బలవన్మోక్షప్రదామేయభా-",
        "స్వదుదలచ్ఛవదంఘ్రితామరససేవాసక్తచిత్తంబు దు-",
        "ర్మదులం జేరునే పారిజాతసుమనోమత్తద్విరేఫంబు దా",
        "మదనోర్వీజము చెంతకుం జనునె రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 29,
      "lines_telugu": [
        "ఖండించున్ బహుజన్మసంచితచలద్గాఢోగ్రదోషావలిన్",
        "జండప్రక్రియ శైలజావినుతభాస్వచ్చారుదివ్యన్మహో-",
        "ద్దండశ్రీ భవదీయనామ మిలమీఁదన్ భూతభేతాళకూ-",
        "ష్మాండవ్రాతఘనాఘనశ్వనన రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 30,
      "lines_telugu": [
        "సారాసారకృపాకటాక్షమున నిచ్చల్ భూర్భువస్వః త్రిలో-",
        "కారూఢాఖిలజంతుజాలముల నెయ్యం బొప్పఁగాఁ బ్రోచు ని-",
        "న్నారాధించి సుఖింపలేక శిలలం బ్రార్థింతురెంతే నప-",
        "స్మారభ్రాంతిమదాత్మమూఢు లిల రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 31,
      "lines_telugu": [
        "సరసీజాతభవాభవామరుల్ చర్చింప మీ మాయ గా-",
        "నరటంచున్ సతతంబు ప్రాఁజదువులు న్నానాపురాణంబులున్",
        "సరసప్రక్రియఁ జాటుచుండఁగఁ పిశాచప్రాయు లెంతేని సో-",
        "మరిపోతుల్ నరులెట్లు గాంచెదరు? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 32,
      "lines_telugu": [
        "ధర్మంబంచు నధర్మమంచుఁ గడుమిథ్యాలీల లేపారఁగా",
        "నిర్మాణం బొనరించి ప్రాణులను నిర్నిద్రప్రభావంబులన్",
        "బేర్మిం జెందఁగఁ జేసి యంత్రకుగతిన్ బిట్టూరకే త్రిప్పు నీ",
        "మర్మం బెవ్వ రెఱుంగఁగాఁ గలరు? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 33,
      "lines_telugu": [
        "వ్రతముల్ పట్టిన దేవభూసురగురువ్రాతంబులం గొల్చినన్",
        "గ్రతుతంత్రంబులు దానధర్మము లపారంబౌనటుల్ చేసినన్",
        "శతవర్షంబులు గంగలో మునిఁగినన్ సంధిల్లునే ముక్తి దు-",
        "ర్మతికిం దావక భక్తి గల్గమిని ? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 34,
      "lines_telugu": [
        "సందేహింపక కొంచకెప్పుడు హృదబ్జాతంబులో భక్తి నీ",
        "యందంబై తగుమూర్తి నిల్పికొని యత్యాసక్తి సేవించువాఁ",
        "డొందుం గుప్పున వాంఛితార్థములు బాగొప్పారు వందారు స-",
        "న్మందారంబవు గావె నీ వరయ, రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 35,
      "lines_telugu": [
        "అరిషడ్వర్గముఁ బాఱఁద్రోలి సకలవ్యామోహముల్ వీడి సు-",
        "స్థిరయోగాంతరదృష్టి మీ చరణముల్ సేవించు పుణ్యాత్మకుల్",
        "వరవైకుంఠపురాంతరాళమున భాస్వల్లీలలన్ ముక్తి తా-",
        "మరసాక్షీరతికేలిఁ జొక్కుదురు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 36,
      "lines_telugu": [
        "ఉదయార్కాంశువికస్వరాంబుజరమాయుక్తంబులై యొప్పు నీ",
        "పదముల్ ధ్యానము చేసి ముక్తియువతిం బ్రాపింపఁగా లేక దు-",
        "ర్మదవృత్తిన్ బశుమాంస మగ్ని దనరారన్ వేల్చుఁగా దేవతా",
        "మదిరాక్షీసురతేచ్ఛ, భూసురుఁడు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 37,
      "lines_telugu": [
        "ప్రాణివ్యూహలలాటభాగముల లీలాలోలచిత్తంబునన్",
        "పాణీకోకిలవాణినాథుఁడు లిఖింపంబొల్చు భాగ్యాక్షర-",
        "శ్రేణిం బెంపఁ గరంబె యెవ్వరికి సంసిద్ధంబు స్వారాట్ఛిరో-",
        "మాణిక్యస్ఫురదంఘ్రితామరస రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 38,
      "lines_telugu": [
        "నిను సేవింపని పాపకర్ములకు వాణీనాథగోరాజవా-",
        "హనసుత్రామముఖామరప్రవర వాచాగోచరంబై సనా-",
        "తనమై ముక్తి రమాసమేతమగు నీ ధామంబు సిద్ధించునే",
        "మనురాడ్వంశసుధాబ్ధిసోమ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 39,
      "lines_telugu": [
        "మొదలంజేసిన పుణ్యపాపములు సన్మోదాతిఖేదంబులై",
        "యదన న్వచ్చి భుజింపఁ బాలుపడు నాహా! యెవ్వరి న్వేఁడినన్",
        "వదలంజాల వవెన్నిచందములఁ దా వారింపఁ జింతించినన్",
        "మదనారాతికినైనఁ దథ్యమిది రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 40,
      "lines_telugu": [
        "ఇందందున్ సుఖమీయఁజాలని మహాహేయార్థసంసారఘో-",
        "రాంధూబృందనిబద్ధులై సతతమన్యాయప్రచారంబులన్",
        "గ్రిందున్మీఁదును గానకెంతయును రక్తిన్ ధాత్రి వర్తింతురౌ",
        "మందుల్ సుందరమందహాసముఖ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 41,
      "lines_telugu": [
        "అమరశ్రేష్ఠుని వారువంబునకు దూండ్లాహార మీశానమౌ-",
        "ళి మహాభోగికి గాలిమేఁత, నిను హాళిన్మోయు మాద్యద్విహం-",
        "గమలోకేంద్రున కెల్లఁ పుర్వుగమియే బోనంబు ప్రారబ్ధక-",
        "ర్మ మవశ్యంబ భుజింప కెట్లు చను ? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 42,
      "lines_telugu": [
        "నరుఁడెల్లప్పుడు నాజవంజవభరానమ్రాత్ముఁడై యున్నఁగా-",
        "ని రహస్యంబుగ నీ పదద్వయము ధ్యానింపన్ వలెన్ భక్తితో",
        "బరమానందసుధాసారనుభవలిప్సాబుద్ధియై నుర్విఁ గు-",
        "మ్మరిపుర్వుం బలెఁ బంకదూరగతి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 43,
      "lines_telugu": [
        "దానం బాభరణంబు హస్తమునకు దద్‍జ్ఞానికి న్నీపద-",
        "ధ్యానం బాభరణంబు భూసురున కత్యంతంబ గంగానదీ-",
        "స్నానం బాభరణంబు భూతలమునన్ నాడెంపుటిల్లాలికిన్",
        "మానం బాభరణంబు తథ్యమిది రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 44,
      "lines_telugu": [
        "అదన న్వేఁడిన యాచకప్రతతి కీయంగావలెన్ రొక్కమిం-",
        "పొదవన్ మీ కథలాలకింపవలె మేనుప్పొంగ గంగామహా-",
        "నదిలో స్నానము లాచరింపవలె హీనప్రక్రియ న్మాని స-",
        "మ్మదచిత్తంబున మర్త్యుఁడెల్లపుడు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 45,
      "lines_telugu": [
        "ఉద్యానాదిక సప్తసంతతుల బాగొప్పార నిల్పన్ వలెన్",
        "సద్యోదానమునన్ బుధాళి కెపుడున్ సంప్రీతి సల్పన్ వలెన్",
        "ప్రోద్యద్విద్యలు సంగ్రహింపవలె నిత్యోత్సాహియై మర్త్యుఁ డో",
        "మాద్యద్దానవకాననజ్వలన! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 46,
      "lines_telugu": [
        "నిను భక్తిన్ భజియించినన్ గురువుల న్నిత్యంబు సేవించినన్",
        "ధనవంతుండయి గర్వదూరుఁడగుచున్ ధర్మంబు గావించినన్",
        "జనతామోదకపద్ధతి న్మెలఁగినన్ జారుండు గాకుండినన్",
        "మనుజుం డారయ దేవుఁ డిమ్మహిని రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 47,
      "lines_telugu": [
        "అన్యాయంబు దొఱంగి యెల్లరకు నత్యానంద మింపొంద సౌ-",
        "జన్యప్రక్రియ నేల యేలునతఁడున్ శాస్త్రానుసారంబుగాఁ",
        "గన్యాదానము సేయు నాతఁడును వేడ్కన్ భూసురున్ బిల్చి స-",
        "న్మాన్యం బిచ్చినవాడు ధన్యుడిల రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 48,
      "lines_telugu": [
        "చెఱువున్ సూనుఁడుఁ దోటయుం గృతియు నిక్షేపంబునుం దేవమం-",
        "దిరమున్ విప్రవివాహమున్ జగతి నెంతే వేడ్క గావించుచున్",
        "నిరతంబున్ భవదీయపాదవిలసన్నీరేరుహద్వంద్వ సం-",
        "స్మరణం బూనెడువాఁడు ముక్తుఁడగు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 49,
      "lines_telugu": [
        "ఆకాంక్షన్ గృహదాసికాసురతలీలాసక్తి వర్తించినన్",
        "లోకస్తుత్యచరిత్ర! సత్కులవధూలోలుండు గాకుండినన్",
        "కోకాప్తాస్తమయోదయంబుల యెడన్ గూర్కూనినన్ మర్త్యుపై",
        "మా కారుణ్యకటాక్ష మూన దిల రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 50,
      "lines_telugu": [
        "గణుతింపంగ నరాధముల్ సుకవికిం గాసీనివాఁడున్ దయా-",
        "గుణ మొక్కింతయు లేనివాఁడు నొరుపై గొండెంబు గావించువాఁ",
        "డణుమధ్యన్ సతిఁ బాసి దాసిపొం దాసించువాఁ డుర్వి బ్రా-",
        "హ్మణవిత్తంబు హరించువాఁ డరయ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 51,
      "lines_telugu": [
        "వృషలీభర్తయు దేవలుండు నటుఁడున్ వేదాభిశస్తుండు మా-",
        "హిషికుం డగ్నిద కుండగోళకులునున్ హింసాపరస్వాంతుడున్",
        "విషదుండుం గొఱగాఁడు పంక్తి కెపుడుర్విన్ భక్తసంఘాతక-",
        "ల్మషమత్తద్విరదౌఘ పంచముఖరామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 52,
      "lines_telugu": [
        "అగసాలిన్ దిలఘాతకున్ యవనునిన్ వ్యాపారి దాసున్ విటున్",
        "జగతీనాథుని వేటకాని గణికన్ జండాలునిన్ జోరునిన్",
        "బ్రెగడం గోమటి జూదరిన్ బుధజనుల్ పెన్రొక్కమర్పింప న-",
        "మ్మఁగ రాదెంతయుఁ దథ్య మిద్ధరణి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 53,
      "lines_telugu": [
        "అలుకన్ మిక్కిలి సాహసంబు ఘనమన్యాయప్రచారంబునున్",
        "జలముం దట్టము కామమెక్కుడు మహాజాలంబు శీలంబహో",
        "తలపైఁ జేయిడి బాసచేసిన యథార్థం బుర్విపైఁ పుష్పకో-",
        "మలుల న్నమ్మఁగరాదు పూరుషులు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 54,
      "lines_telugu": [
        "కుకవుల్ కూళలు కొంటెతొత్తుకొడుకుల్ కొండీలు కోనారులున్",
        "దకతైతత్తలవారు పాచకులు జూదంబాడువారు న్మహిన్",
        "బ్రకటంబై సిరిగాంచిరీ కలియుగప్రామాణ్య మాశ్చర్య మో",
        "మకరాక్షాసురగర్వసంహరణ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 55,
      "lines_telugu": [
        "కలికాలంబున వైద్యలక్షణపరీక్షాశూన్యమూఢావనీ-",
        "తలనాథుల్ బలుమోటకాఁపుదొరలున్ దట్టంబుగా బిల్చి మం-",
        "దుల వేయింప భుజించి క్రొవ్వి కడువైద్యుల్ గారె సిగ్గేది? త-",
        "మ్మళులన్ నంబులు క్షౌరకాంత్యజులు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 56,
      "lines_telugu": [
        "దీనత్వంబునఁ గూడులేక చెడి యెంతే భైక్ష్యముల్ గొంచు ల-",
        "జ్జానామంబులు లేకయుంబు బలురాజన్యుండు చేపట్టి దా-",
        "నానావస్తువులిచ్చి వైభవమిడన్ న్యాయజ్ఞుఁడై వాఁడిలన్",
        "మానం జాలునె తొంటినీచగతి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 57,
      "lines_telugu": [
        "ఎన్నం గార్ధభ ముత్తమాశ్వమగునే; హీనుండు దాతృత్వసం-",
        "పన్నుండౌనె; ఖలుండు పుణ్యుఁడగునే; పల్గాకి సాధౌనె; క-",
        "ల్జున్నౌనే; మహిషంబ హస్తి యగునే; జోరీగ దేఁటౌనెటుల్",
        "మన్నుం బిల్లి మృగేంద్రమౌనె భువి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 58,
      "lines_telugu": [
        "బలిభిక్షన్ దయఁ బెట్టఁబూనిన మహాపాపాత్మకుల్ భూమిలో-",
        "పలఁ కోట్యర్బుదసంఖ్యయైనఁ ద్రిజగత్ప్రఖ్యాతదానవచ్ఛటా-",
        "కలనావర్తితపుణ్యమూర్తియగునే గాటంబుగాఁ బర్వు దో-",
        "మలు వేయైన మదద్విపంబగునె రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 59,
      "lines_telugu": [
        "ధరలోనన్ సుకవిప్రణీతబలవద్ధాటీనిరాఘాటభా-",
        "స్వర సత్కావ్యకథాసుధారసపరీక్షాదీక్ష విద్వన్మహా-",
        "పురుషశ్రేష్ఠున కబ్బు పామరునకే పోల్కిన్ లభించున్ సదా",
        "మరుదాత్మోద్భవసేవితాంఘ్రి నల! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 60,
      "lines_telugu": [
        "పద్యంబేల పిసిండి? కీప్సితము దీర్పన్ లేని జేజేకు నై-",
        "వేద్యంబేల? పదార్థచోరునకు నుర్విన్ వేదవేదాంతస-",
        "ద్విద్యాభ్యాసకబుద్ధియేల? మది భావింపంగ నెల్లప్పుడున్",
        "మద్యం బానెడువానికేల సుధ? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 61,
      "lines_telugu": [
        "ముకురంబేటికి గ్రుడ్డివానికి జనామోదానుసంధానరూ-",
        "పకళాకౌశలకామినీసురతలిప్సాబుద్ధి ధాత్రి న్నపుం-",
        "సకతం గుందెడువానికేమిటికి మీసంబేమిటికిన్ లోభికిన్",
        "మకుటంబేమిటికి మర్కటంబునకు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 62,
      "lines_telugu": [
        "కుజనున్ ధర్మతనూజుఁడంచు నతిమూర్ఖున్ భోజరాజంచు ఘో-",
        "రజరాభారకురూపకారిని రమారామాకుమారుండటం-",
        "చు జడత్వంబున వేఁడి కాకవులు కాసుం గానరెన్నంగ సా-",
        "మజరాజోగ్రవిపద్దశాపహర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 63,
      "lines_telugu": [
        "చలదశ్వత్థతరుప్రవాళమనుచున్ సారంగహేరంబటం-",
        "చలరుం దింటెనపూవటంచు ముకురంబంచున్ భ్రమన్ సజ్జనుల్",
        "కళలూరంగ రమించుచున్ వదల రేకాలంబు ముగ్ధాంగనా-",
        "మలమూత్రాకరమారమందిరము రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 64,
      "lines_telugu": [
        "సుదతీపీనపయోధరద్వయముపై సొంపొందు నెమ్మోముపై",
        "మదనాగారముపైఁ గపోలములపై మధ్యప్రదేశంబుపై",
        "రదనావాసంబుపయి న్నితంబముపయిన్ రాజిల్లు నెంతేని దు-",
        "ర్మదవృత్తిన్ ఖలుచిత్త మిద్ధరణి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 65,
      "lines_telugu": [
        "రసికోత్తంసులు సత్కులీనులు మహాద్రాఘిష్ఠసంసారఘో-",
        "రసముద్రాంతరమగ్నులై దరికిఁ జేరన్ లేక విభ్రాంతిచేఁ",
        "బసులం గాచిన మోటకొయ్యదొరలం బ్రార్థింతురెంతేని దే-",
        "మసగాదే యిది యెంచి చూచినను రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 66,
      "lines_telugu": [
        "సరసుం డాతఁడు పెద్ద యాతఁడు మహాసౌందర్యవంతుం డతం",
        "డరిహృద్భీకరశౌర్యధుర్యుఁ డతఁ డుద్యద్దానకర్ణుం డతం",
        "డురుగోత్రోద్భవుఁ డాత డెవ్వడిల నుద్యోగార్థసంపన్నుఁడౌ",
        "మరుదీశోపలనీలమూర్తి ధర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 67,
      "lines_telugu": [
        "విత్తంబొత్తుగఁ గూర్చి మానవుఁడు దుర్వృత్తిం బ్రవర్తించి యు-",
        "వ్వెత్తుం దేహమెఱుంగలేక తిరుగున్ హేలాగతిన్ బత్తిఁ దాఁ",
        "జిత్తాంబ్జంబున మిమ్ముఁ గొల్వఁ డెపు డిస్సీ యెంత పాపంబొకో",
        "మత్తారాతినిశాటసంహరణ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 68,
      "lines_telugu": [
        "శమ మావంతయుఁ బూననొల్లఁడు గరిష్ఠజ్ఞానవిద్యావిశే-",
        "షము గోరంతయు నాత్మలోఁ దలఁపఁ డాచారప్రచారంబు ధ-",
        "ర్మము వీసంబును జేయఁజాలఁడు గదా మందుండు పెన్ రొక్కపున్",
        "మమతన్ దేహమెఱుంగలేక ధర రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 69,
      "lines_telugu": [
        "భువిలో లోభులు కూడఁబెట్టిన ధనంబున్ బందికాం డ్రూడిగల్",
        "బవినీలున్ దరిబేసులున్ దొరలొగిన్ బచ్చుల్ నటీదాసికా-",
        "యువతుల్ గుంటెనకత్తెలున్ గొనుదు రోహో! యెట్టి కర్మంబొ! హై-",
        "మవతిసన్నుతదివ్యనామ! రఘురామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 70,
      "lines_telugu": [
        "సిరులెంతేనియు నిక్కువంబనుచు దుశ్శీలన్ మదిన్ నమ్మి ని-",
        "ర్భరగర్వంబున మీఁదు చూతు రహహా! భావంబుతో నెంచినన్",
        "గరికర్ణాంతము లంబుబుద్బుదతతుల్ ఖద్యోతకీటప్రభల్",
        "మరుదగ్రార్పితదీపమాలికలు! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 71,
      "lines_telugu": [
        "ఇటు రా రమ్మని పిల్చి గౌరవముగా హేమాంబరాందోళికా-",
        "కటకప్రాకటభూషణాదు లిడి వేడ్కన్ ఱేఁడు ప్రార్థింప వి-",
        "స్ఫుటభంగిం దగు కావ్యకన్య నిడనొప్పున్ గానిచో నుర్వి కో-",
        "మటి మేనర్కమె బల్మిఁ గట్టఁగను? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 72,
      "lines_telugu": [
        "తనకుం బద్యము లల్లి సత్కవులు నిత్యంబుం బ్రసంగింపఁగా",
        "విని యొత్తుల్ దిను దాసరిం బలె బయల్వీక్షించుచుం గానియై-",
        "న నొసంగన్ మదిలోఁ దలంపని మదాంధక్షోణిపాలుం డిలన్",
        "మను మార్గంబు గ్రహింపఁగాఁ గలడె రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 73,
      "lines_telugu": [
        "ధాటీపాటవచాటుకావ్యరచనోద్యద్ధోరణీసారణీ-",
        "వాటీకోద్గతి సత్కవీశ్వరుఁడు నిత్యంబుం దమున్ వేఁడఁగా",
        "వీటీఘోటకహాటకాదు లిడ రుర్విన్ నిర్దయాబుద్ధిచే",
        "మాటే బంగరు నేటి రాజులకు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 74,
      "lines_telugu": [
        "పలుమాఱుం ద్విజరాజు లొక్కటఁ దముం బాధింతురంచున్ విషా-",
        "నలఘోరాననము ల్ముండుంచుకొని కానన్ రాక దుర్గస్థలం-",
        "బుల వర్తించుచు బుస్సురందు రిల నాభోగేశు లెందైననున్",
        "మలఁకల్మాని చరింపఁగాఁ గలరె? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 75,
      "lines_telugu": [
        "గడియల్ రెండిక సైచి రా వెనుక రా కాసంతసేపుండి రా",
        "విడిదింటం గడె సేద దీర్చుకొని రా వేగంబె బోసేసి రా",
        "యెడపొద్దప్పుడు రమ్మటంచు సుకవిన్ హీనప్రభుం డీగతిన్",
        "మడఁత ల్వల్కుచుఁ ద్రిప్పుఁ గాసిడక! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 76,
      "lines_telugu": [
        "బలరాజన్యుఁడు ధూర్తకాకవిఁ గనం గంపించి విత్తంబు దా-",
        "నలఘుప్రక్రియ నిచ్చు సత్కవివరున్ హాస్యంబు గావించు నౌ",
        "నిల బర్బూరము గాలివానఁ బడుఁగా కింతైనఁ గంపించునే",
        "మలయోర్వీధరమారుతంబునకు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 77,
      "lines_telugu": [
        "కాయస్థు ల్గణికాజనంబులు తురుష్కశ్రేణులున్ దుష్టదా-",
        "సేయుల్ వైద్యులునుం బురోహితులు దాసీభూతముల్ గాయకుల్",
        "బోయల్ గొందఱు లోభిభూవరు ధనంబున్ సంతతంబున్ మహా-",
        "మాయాజాలము పన్ని లాగుదురు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 78,
      "lines_telugu": [
        "శ్రీలక్ష్మీ మదయుక్తుఁడై నృపుఁడు వాసిం బేర్చు భూదేవునిన్",
        "గేలింబెట్టి తదీయకోపమహిమన్ గీడొంచు నెట్లన్న ది-",
        "క్ఖేలత్కీర్తి త్రిశంకుం డల్క నలశక్తిం బల్కి తద్వాగ్గతిన్",
        "మాలండై చెడిపోవడోట మును, రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 79,
      "lines_telugu": [
        "లసదుద్యజ్జ్వలభవ్యదివ్యకవితాలంకారవిద్యావిశే-",
        "షసమాటోపవిజృంభమాణకవిరాట్సంక్రందనుం ద్రిప్పిత్రి-",
        "ప్పి సమీచానతఁ బ్రోవకుండు నృపతుల్ పెంపేది నిర్భాగ్యులై",
        "మసియై పోవరే తత్క్రుధాగ్ని నిల రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 80,
      "lines_telugu": [
        "రసికత్వంబును దానధర్మగుణముం బ్రత్యర్థిశిక్షాకళా-",
        "భ్యసనప్రౌఢిమ సాధుబంధుజనతాత్యంతావనోపాయలా-",
        "లసచిత్తంబును దృప్తియుం గొఁఱత వాలాయంబు దానెంచఁ దా-",
        "మసమే మిక్కిలి దుర్నరేంద్రులకు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 81,
      "lines_telugu": [
        "ఖలభూనాథుఁడు నిచ్చనిచ్చ జనులన్ గారించి విత్తంబు మి-",
        "క్కిలిగా గూరిచి పుట్టలో నిఱికి వేఁగింపంగ నుద్దండతం",
        "బలవన్మ్లేచ్ఛులు పొంది లావనుచు లే బాధితురౌ పెట్టి జెఱ్ఱిఁజీ-",
        "మలు చీకాకుగఁ జేయు చందముగ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 82,
      "lines_telugu": [
        "అతికష్టం బొనరించి భూమిజనుఁ డత్యాసక్తి విత్తంబు వి-",
        "స్తృతభంగిం గడియింపఁగా నెఱిఁగి ధాత్రీకాంతు లుద్దండప-",
        "ద్ధతి వానిం గొనిపోయి కొట్టి మిగులం దండించి యా సొమ్ము స-",
        "మ్మతిఁ గైకొండ్రు మఱెంత నిర్దయులొ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 83,
      "lines_telugu": [
        "దానంబిల్లె, దయారసంబు నహి, సద్ధర్మంబు తీర్, మీ పద-",
        "ధ్యానంబున్ గడులొచ్చు సత్యవచనవ్యాపారముల్ సున్న సు-",
        "జ్ఞానం బెంతయు నా స్తి సాధుజనసన్మానేచ్ఛ లేదెన్న నీ",
        "క్ష్మానాథాధమకోటి కేది గతి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 84,
      "lines_telugu": [
        "తనువుల్ నిక్కములంచు నెంచుకొని యత్యంతదుర్మార్గవ-",
        "ర్తనులై నిర్దయమీఱ భూమిప్రజలం దండించి విత్తంబు లా-",
        "ర్జవము ల్సేయుచు గొందులం దొదిగి నిచ్చల్గానరాకుంద్రు ఛీ!",
        "మనుజాధీశుల కేఁటి ధర్మములు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 85,
      "lines_telugu": [
        "మురుగుల్ ప్రోగులు నుంగరాల్సరిపిణీ ల్ముక్తామణిహారముల్",
        "తురంగంబు ల్గరు లందబులు భటస్తోమంబులున్ రాజ్యమున్",
        "స్థిరమంచున్ మది నమ్మి పాపములు వే సేతు ర్మదోన్మత్తపా-",
        "మరభూవిష్టపదుష్టనాయకులు రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 86,
      "lines_telugu": [
        "మకరోగ్రక్రకచాగ్రజాగ్రదురుసమ్యక్ఛాతదంష్ట్రాక్షత-",
        "ప్రకటాంఘ్రిద్వయనిర్గళద్రుధిరధారాపూరఘోరవ్యధా-",
        "చకితుండై మొఱసేయ నగ్గజపతిన్ సంప్రీతి రక్షింపవే",
        "మకుటీభూతశశాంకచాపహర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 87,
      "lines_telugu": [
        "అగవిద్వేషణుఁ గూడి వేడుక నహల్యాదేవి గ్రీడింపఁగా",
        "భగవంతుండగు గౌతముండు గని కోపస్ఫూర్తి శాపింప నీ",
        "జగతిం ఱాపడి తాపమొందగ పదాబ్జప్రస్ఫురద్ధూళిచే",
        "మగువం జేసితి వెంత వింత యది రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 88,
      "lines_telugu": [
        "అమరేంద్రాది సమస్తదేవభయదాహంకారహుంకార దు-",
        "ర్దదబాహాబలసింహనాద పటుకోదండోగ్రబాణచ్ఛటా-",
        "సమజాగ్రత్ఖరదూషణాసురుల భాస్వద్దండకారణ్యసీ-",
        "మ మును ల్మలని మెచ్చఁ ద్రుంచితివి రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 89,
      "lines_telugu": [
        "నే నీ బంటను నీవు నా దొర విదే నిక్కంబటంచు న్మదిన్",
        "నానాభంగుల నమ్మి కొల్చితినె యెన్నాళ్ళాయె జీతంబు కా-",
        "సైన న్నేఁటి కొసంగవైతి భళి యాహా! లెస్స! బాగాయెగా!",
        "మౌనీంద్రాశయపద్మషట్చరణ! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 90,
      "lines_telugu": [
        "బలదేవుం డతినీచవృ త్తిని సురాపానంబు గావింపఁగా",
        "జలజాతాస్త్రుఁడు మానినీపురుషలజ్జాత్యాగముల్ సేయఁగా",
        "చలమారంగ నలక్ష్మి సజ్జనుల నిచ్చల పట్టి బాధింపఁగా",
        "మలపం జాల విదే వివేక మిల? రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 91,
      "lines_telugu": [
        "అదిరా! పిల్చినఁ బల్కవేటికి? బరాకా చాలు నింకేలఁగాఁ",
        "గదరా! మిక్కిలి వేఁడి వేసరిలు బాగా? నీకు శ్రీజానకీ-",
        "మదిరాక్షీ శరణంబులాన! నను బ్రేమన్ ద్రోవరా వేడ్క శ్రీ-",
        "మదుదంచత్ర్పభుతాగుణప్రథిత! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 92,
      "lines_telugu": [
        "వందిం బోలి భవత్కథావళులనే వర్ణింతు నత్యంత మీ",
        "చందం బొందఁగఁ గొందలం బుడిపి నిచ్చల్లచ్చి హెచ్చంగ నీ",
        "వందందుం దిరుగంగబోక దయ నాయందుండు మెల్లప్పుడున్",
        "మందప్రక్రియ మాని పూనికను రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "శార్దూలవిక్రీడితము"
    },
    {
      "id": 93,
      "lines_telugu": [
        "అకటా! తావక కావ్యభవ్యరచనావ్యాపారలీలావిలో-",
        "లకసత్స్వాంతుఁడనైన నా పయిని నీ లక్ష్మీకటాక్షామృతం",
        "బొకవేళం జనుదేర దేమి? దయలేదో యోగిహృత్పద్మస-",
        "న్మకరందాసవపానకృద్భ్రమర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 94,
      "lines_telugu": [
        "నతమర్త్యవ్రజవాంఛితార్థఫలదానశ్రీవిరాజన్మహో-",
        "న్నతమందారమవంచు ధీరజను లానందంబునం దెల్ప నే",
        "వ్రతచర్య న్నినువేఁడి వేసరితి ప్రోవన్ రావిదే నీకు స-",
        "మ్మతమా! తెల్పుము తేటతెల్లముగ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 95,
      "lines_telugu": [
        "పదపద్యంబు లొనర్చి నీకొసగనో ప్రాజ్ఞుల్ నుతింపగ మీ",
        "పదపద్మంబులు భక్తితోడ మదిలో భావింపనో? యేమిటన్",
        "గొదవే దేఁటికి జాగుచేసెదవ ? కోర్కులు దీర్పు వేవేగ! శా-",
        "మదరాతిక్షణదాచరప్రమద! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 96,
      "lines_telugu": [
        "క్రతువుల్ సేసెదనంటినా బహుపదార్థంబిల్లె! సంధ్యాజప-",
        "వ్రతముల్ సేసెదనంటినా దొరలఁ గొల్వంగావలెం గూటికై",
        "ధృతి నిన్వేడెదనంటినా నిలువ దొక్కింతైనగానీ దయా-",
        "మతి నన్నేగతిఁ బ్రోచెదో యెఁఱుగ రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 97,
      "lines_telugu": [
        "తగునా పావన తావకీన పదధ్యాననిష్ఠాగరిష్ఠగతిన్",
        "వర్తిలు మాకు నిప్పు డతికష్టప్రాప్తిఁ గావించి బల్",
        "పగవానిన్ బలెఁ జూడఁగాఁ గటకటా! పాపంపు గాదోటు! జి-",
        "హ్మగసమ్రాట్కరకంకణప్రణుత! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 98,
      "lines_telugu": [
        "నిను నా దైవముగా భజించుటకు నే నిత్యంబుఁ గావించు స-",
        "జ్జనతాకర్ణరసాయనప్రకటభాస్వత్ సోములే సాక్షి నీ",
        "వనుకంప న్ననుఁ బ్రోచుచుండుటకు నీ యైశ్వర్యమె సాక్షి నీ",
        "మనసు న్నా మనసు న్నెఱుఁగు నిది రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 99,
      "lines_telugu": [
        "జయమొప్పార నిను న్మదీయహృదయాబ్జాతంబునం గొల్తు నే-",
        "రములెల్లన్ క్షమచేసి ప్రోతువనుచున్ రాఁగం జనన్ నీదు చి-",
        "త్తము నా భాగ్య మదెట్టిదో యెఱుగ తథ్యం బిద్ధసంగ్రామధా-",
        "మమహాకాయవిరామశాతశర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 100,
      "lines_telugu": [
        "జయ! నారాయణ! భక్తవత్సల! హరే! శౌరే! జగన్నాయకా",
        "జయ! సీతాహృదయేశ! శేషశయనా! శశ్వద్దయాసాగరా!",
        "జయ! పీతాంబర! రామచంద్ర! జలదశ్యామాంగ! విష్ణో! నిరా-",
        "మయ! లీలామనుజావతారధర! రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    },
    {
      "id": 101,
      "lines_telugu": [
        "సరసప్రస్తుత కూచిమంచికులభాస్వద్వార్ధిరాకాసుధా-",
        "కరుఁడన్ గంగనమంత్రినందనుఁడ! రంగత్తిమ్మభూమండలే-",
        "శ్వరపర్యార్పిత “బేబదల్” బిరుదవిస్ఫాయజ్జగన్నాథనామ",
        "రసజ్ఞుండను బ్రోవు మెప్డు నను రామా! భక్తమందారమా!"
      ],
      "makutam_telugu": "రామా! భక్తమందారమా!",
      "Chandassu": "మత్తేభవిక్రీడితము"
    }
  ]
}

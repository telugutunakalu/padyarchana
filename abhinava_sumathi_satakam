{
  "shatakam_title_telugu": "అభినవ సుమతి శతకము",
  "author_telugu": "దుర్భా సుబ్రహ్మణ్యశర్మ",
  "year": 1931,
  "poems": [
    {
      "id": 1,
      "lines_telugu": [
        "శ్రీదంబులు, భవపాశ",
        "చ్చేదంబులు, సకలభక్త చిత్తాంబురుహా",
        "మోదంబులు, పరమేశ్వరు",
        "పాదంబులు కొలుచువాడు ప్రాజ్ఞుడు; సుమతీ!"
      ],
      "makutam_telugu": "సుమతీ!"
    },
    {
      "id": 2,
      "lines_telugu": [
        "ఇలక్రుంగకుండ, వారా",
        "సులు మేరలు మీఱకుండ, సూర్యాదులు దా",
        "రులు సప్పకుండ, నెవ్వఁడు",
        "తెలివిన్ నియమించె నతఁడె దేవుఁడు; సుమతీ!"
      ],
      "makutam_telugu": "సుమతీ!"
    },
    {
      "id": 3,
      "lines_telugu": [
        "తలపోసి మనుజు లీశ్వరు",
        "నలఘు మహత్త్వంబు దెలియ నాసపడుట, యా",
        "జలరాశిలోఁతు గనుఁగొనఁ",
        "జలిచీమల పైనమైన చందము; సుమతీ!"
      ],
      "makutam_telugu": "సుమతీ!"
    },
    {
      "id": 4,
      "lines_telugu": [
        "ఒరులెవరు చూడలేదని",
        "దురితంబులు సలుపఁబోకు దుష్టాత్ముఁడవై,",
        "నిరతము వేగన్నులతోఁ",
        "బరమేశుఁడు చూచుచున్న వాఁడుర; సుమతీ!"
      ],
      "makutam_telugu": "సుమతీ!"
    },
    {
      "id": 5,
      "lines_telugu": [
        "ప్రత్యక్షదైవంబులు",
        "సత్యముగా నీకు నీదు జననీజనకుల్;",
        "ప్రత్యహము వారిఁ గొలువుము",
        "నిత్యైశ్వర్యంబు నీకు నెలకొను; సుమతీ!"
      ],
      "makutam_telugu": "సుమతీ!"
    },
    {
      "id": 6,
      "lines_telugu": [
        "జనయిత్రికంటె దైవము",
        "జనకునికంటెను గురుండు, జనహితరతికం",
        "టెను మేలు, జనవిరోధం",
        "బునకంటెను గీడు లేదు భువిలో; సుమతీ!"
      ],
      "makutam_telugu": "సుమతీ!"
    },
    {
      "id": 7,
      "lines_telugu": [
        "యెన్నియిడుములకు నోరిచి",
        "నిన్నుంగని పెంచినారొ నీ తలిదండ్రుల్!",
        "మి న్నొఱిగి మీఁదఁ బడఁగా",
        "నున్నను, బిత్రాజ్ఞ మీఱకుండుము; సుమతీ!"
      ],
      "makutam_telugu": "సుమతీ!"
    },
    {
      "id": 8,
      "lines_telugu": [
        "భౌతికదేహంబునకున్",
        "మాతాపితలట్ల జ్ఞానమయతనువునకున్",
        "హేతువు గావున నొజ్జలఁ",
        "జేతమునన్ నిలిపి భజన సేయుము; సుమతీ!"
      ],
      "makutam_telugu": "సుమతీ!"
    },
    {
      "id": 9,
      "lines_telugu": [
        "గురుని యవగుణము లెన్నకు,",
        "గురునింద యొనర్చువారిఁ గూడకు, మఱి యా",
        "గురువేది చెప్పెనయ్యది",
        "యరసి యనుష్ఠించి శ్రేయమందుము; సుమతీ!"
      ],
      "makutam_telugu": "సుమతీ!"
    },
    {
      "id": 10,
      "lines_telugu": [
        "జననియును జన్మభూమియు",
        "జనకుండు జనార్ధనుండు జాహ్నవియు ననన్",
        "జను నీ యైదు ' జ ' కారము",
        "లనయము సేవ్యములు సజ్జనాళికి; సుమతీ!"
      ],
      "makutam_telugu": "సుమతీ!"
    },
    {
      "id": 11,
      "lines_telugu": [
        "మనదేశభాష యనియును",
        "మనపుట్టినదేశ మనియు మనదేశంపున్",
        "జనులనియుఁ బ్రీతిఁ బొరయని",
        "మనుజుఁడు జీవన్మృతుండు మహిలో; సుమతీ!"
      ],
      "makutam_telugu": "సుమతీ!"
    },
    {
      "id": 12,
      "lines_telugu": [
        "హరుఁ డౌదల నిడికొన్నను",
        "హరిణాంకుఁడు కృశతవీఁడ డది యుక్తమె రా",
        "దొరయెంత సౌమ్యుఁడైనను",
        "పరాశ్రయము దుఃఖకరము ప్రాణికి; కుమతీ"
      ],
      "makutam_telugu": "కుమతీ"
    },
    {
      "id": 13,
      "lines_telugu": [
        "పరవేదన మొకయింతయు",
        "నెఱుఁగరు శ్రీమంతు లల ఫణీశుని శిరముల్",
        "ధరక్రింద నులియు చుండఁగ",
        "హరి సుఖముగ నిద్రపోవు నంబుధి; సుమతీ!"
      ],
      "makutam_telugu": "సుమతీ!"
    },
    {
      "id": 14,
      "lines_telugu": [
        "సేవావృత్తి శ్వవృత్తిగ",
        "నేవాఁడు వచించె నాతఁ డెఱుగఁడు; శుని స్వే",
        "చ్చావృత్తిఁ దిరుగు, నట్టిది",
        "సేవకునకు నెన్నఁడైన జెల్లునె? సుమతీ!"
      ],
      "makutam_telugu": "సుమతీ!"
    },
    {
      "id": 15,
      "lines_telugu": [
        "సింగమున కెవఁడొసంగెను",
        "రంగుగ మృగరాజపద మరణ్యమున, ను",
        "త్తుంగబలశౌర్యశాలికి",
        "వెంగలుల సహాయమేల వేఁడఁగ; సుమతీ!"
      ],
      "makutam_telugu": "సుమతీ!"
    },
    {
      "id": 16,
      "lines_telugu": [
        "కాలం ద్రొక్కిన యంతన",
        "తూలక సిగనంట నెగయు ధూళియు మేలే,",
        "హేళనపడి పగతురపై",
        "నాలమునకుఁ బోని యాపద కంటెను; సుమతీ!"
      ],
      "makutam_telugu": "సుమతీ!"
    },
    {
      "id": 17,
      "lines_telugu": [
        "ప్రాణంబు లొడ్డియైనన్",
        "మానము కాపాడుకొనుము మానము తొలఁగం",
        "గా నుండినను, స్వధర్మము",
        "మానకు మిదె ధీరజనుల మార్గము; సుమతీ!"
      ],
      "makutam_telugu": "సుమతీ!"
    },
    {
      "id": 18,
      "lines_telugu": [
        "వెఱవకుము మృత్య్వునకున్",
        "వెఱవకు బాధలకు, ధరణి విభుశిక్షలకున్,",
        "వెఱవకుము లోకనిందకు,",
        "వెఱవుము తప్పక యధర్మవృత్తికి, సుమతీ!"
      ],
      "makutam_telugu": "సుమతీ!"
    },
    {
      "id": 19,
      "lines_telugu": [
        "న్యాయమునఁ బోవువానికిఁ",
        "బాయక మృగపక్షులైన బాసట యగు, న",
        "న్యాయపరుఁడైనవానిన్",
        "బాయున్ దోఁబుట్టువైన వసుమతి; సుమతీ!"
      ],
      "makutam_telugu": "సుమతీ!"
    },
    {
      "id": 20,
      "lines_telugu": [
        "ఎది యెదిరి నీకొనర్చిన",
        "నెద యుమ్మలికమ్మునొందు నెదిరికి నీ వ",
        "య్యది సేయకుండు; మిదియే",
        "సదమల ధర్మోపదేశసారము; సుమతీ!"
      ],
      "makutam_telugu": "సుమతీ!"
    },
    {
      "id": 21,
      "lines_telugu": [
        "కీర్తికయి ప్రాఁకులాడకు,",
        "వర్తింపుము ధర్మ మెఱిఁగి వారకదానన్",
        "గీర్తియయినఁ గా కున్నను",
        "బూర్తిగఁ పుణ్యంబునీకుఁ బొసఁగును; సుమతీ!"
      ],
      "makutam_telugu": "సుమతీ!"
    },
    {
      "id": 22,
      "lines_telugu": [
        "ధర్మమున నిలచి, దానన్",
        "శర్మము శాంతియును గనుటె స్వర్గము; మఱి దు",
        "షర్మంబు చేసి మనమున",
        "నిర్మథనము నొందునదియ నిరయము; సుమతీ!"
      ],
      "makutam_telugu": "సుమతీ!"
    },
    {
      "id": 23,
      "lines_telugu": [
        "కనకంబు గాదు తలఁపగఁ",
        "గనకాంగియుఁ గాదు, కాదు కాదంబరియున్;",
        "మనుజులకుఁ గైపు కొలిపెడి",
        "పెనురోగము మౌఢ్య మొకఁడె పృథ్విని; సుమతీ!"
      ],
      "makutam_telugu": "సుమతీ!"
    },
    {
      "id": 24,
      "lines_telugu": [
        "మృగమునకు నేల ముత్యము",
        "లగణిత మణిదర్పణమ్ము లంధున కేలా?",
        "తగఁ జెవిటి కేల సొరములు,",
        "నిగమార్గము లేల మూఢునికి నిల? సుమతీ!"
      ],
      "makutam_telugu": "సుమతీ!"
    },
    {
      "id": 25,
      "lines_telugu": [
        "జ్ఞానంబుకతనఁ గాదే",
        "మనవుఁ డఖిలార్థసిద్ధిమంతుడగుటల్;",
        "జ్ఞానము విద్యాధీనము",
        "కానన్ గష్టించి విద్య గఱవుము; సుమతీ!"
      ],
      "makutam_telugu": "సుమతీ!"
    },
    {
      "id": 26,
      "lines_telugu": [
        "ఏనుంగులు సింగంబులు",
        "వానరములు బెలుఁగుబంట్లు వ్యాఘ్రములు నరా",
        "ధీనంబు లగుట, యాతని",
        "ధీనీతి మహత్త్వమంచుఁ దెలియుము; సుమతీ!"
      ],
      "makutam_telugu": "సుమతీ!"
    },
    {
      "id": 27,
      "lines_telugu": [
        "స్నానమున మేనిముఱికియు,",
        "జ్ఞానమున మనోమలంబు, శబ్దాగమ వి",
        "జ్ఞానమున నుడిదొసంగులు,",
        "పూని తొలగించుకొనుము పూర్ణత; సుమతీ!"
      ],
      "makutam_telugu": "సుమతీ!"
    },
    {
      "id": 28,
      "lines_telugu": [
        "ఎంతెంతచదువు చదివెద",
        "వంతంతకొఱంత యునికి యది విశదమగున్;",
        "ఎంతెంత యది యపూర్ణమొ",
        "అంతంత వృథాభిమాన మడరును; సుమతీ!"
      ],
      "makutam_telugu": "సుమతీ!"
    },
    {
      "id": 29,
      "lines_telugu": [
        "వేసమున కేమి? చాకలి",
        "నాసించిన, వలువ లెట్టివైన లభించున్!",
        "భాసురమగు విద్య, చిరా",
        "భ్యాసంబునఁ గాక యెరవు కబ్బునె? సుమతీ!"
      ],
      "makutam_telugu": "సుమతీ!"
    },
    {
      "id": 30,
      "lines_telugu": [
        "విననేర్చు బధిరుఁ, డంధుఁడు",
        "కన నేర్చున్, నడువ నేర్చు ఖంజుఁడు బళిరా!",
        "అనవరత పరిశ్రమమున",
        "నెనయంగారాని సిద్ధి యెయ్యది? సుమతీ!"
      ],
      "makutam_telugu": "సుమతీ!"
    },
    {
      "id": 31,
      "lines_telugu": [
        "నీకన్న నధికులం గని",
        "శోకించిన నేమిఫలము? సుస్థిరమతివై",
        "యాకొలఁదివాఁడ వగుటకు",
        "వీఁకన్ యత్నింపు మీవు విసువక; సుమతీ!"
      ],
      "makutam_telugu": "సుమతీ!"
    },
    {
      "id": 32,
      "lines_telugu": [
        "ధన మున్న, ధాన్య మున్నన్",
        "ఘనవైభవ మున్న, శాస్త్ర కౌశల మున్నన్",
        "గొన మొకటి లేకయుండిన",
        "ననయమ్ము నిరర్థకము లన్నియు; సుమతీ!"
      ],
      "makutam_telugu": "సుమతీ!"
    },
    {
      "id": 33,
      "lines_telugu": [
        "జాతి యేదియైనఁ గాని,",
        "పూతచరిత్రుండు లోకపూజ్యుండగు; దు",
        "ర్నీతిపరుఁ డెట్టి యున్నత",
        "జాతి జనించినను నధమజన్ముఁడ; సుమతీ!"
      ],
      "makutam_telugu": "సుమతీ!"
    },
    {
      "id": 34,
      "lines_telugu": [
        "ప్రాఁత దని కొనకు మెదియును,",
        "నూతనమని త్రోయఁబోకు న్యూనాధికతల్",
        "చేతనమున నరసి, గుణసం",
        "ఘాతం బెటనుండు దానిఁ గైకొను; సుమతీ!"
      ],
      "makutam_telugu": "సుమతీ!"
    },
    {
      "id": 35,
      "lines_telugu": [
        "సుగుణంబు లెల్ల నొక్కచో",
        "నొగి నుండునే యొక్కఁడొక్కఁ డెక్కడఁగాకన్?",
        "మొగలికి ఫలములు గలవె?",
        "తగఁ బవసకుఁ బూలు కలవె? ధారుణి; సుమతీ!"
      ],
      "makutam_telugu": "సుమతీ!"
    },
    {
      "id": 36,
      "lines_telugu": [
        "పలుకుము సత్యముగా, మఱి",
        "పలుకు మటు ప్రియమ్ము గాఁగఁ పలుక కసత్యం",
        "బులు ప్రియము లంచు, సత్యం",
        "బులు పలుకకు మప్రియంబులు మూర్ఖత; సుమతీ!"
      ],
      "makutam_telugu": "సుమతీ!"
    },
    {
      "id": 37,
      "lines_telugu": [
        "సత్యమునకంటె ధర్మము,",
        "హత్యన్ గావించుటకంటె నతిపాతకమున్",
        "ప్రత్యాశకంటె నూఱట",
        "మృత్యూద్ధతికంటె భయము నెయ్యది? సుమతీ!"
      ],
      "makutam_telugu": "సుమతీ!"
    },
    {
      "id": 38,
      "lines_telugu": [
        "తప్పొక్కటి చేసి, దానిం",
        "గప్పఁగ ననృతంబు వేఱొకటి చెప్పినచోఁ",
        "దప్పు ద్విగుణీకృతం బగు;",
        "ఒప్పుకొనినఁ దొలియఘంబు నుడుగును; సుమతీ!"
      ],
      "makutam_telugu": "సుమతీ!"
    },
    {
      "id": 39,
      "lines_telugu": [
        "తప్పకు మాడినమాటను,",
        "చెప్పకు మనృతంబు నెట్టి చెడువేళను, పైఁ",
        "గప్పకుము మలినవస్త్రము,",
        "విప్పకు మాప్తుల రహస్యవృత్తము; సుమతీ!"
      ],
      "makutam_telugu": "సుమతీ!"
    },
    {
      "id": 40,
      "lines_telugu": [
        "భూతహితంబునకంతెను",
        "ప్రీతికరం బొండు లేదు విను మీశునకున్,",
        "భూతాపకృతికి మించిన",
        "పాతకమును లేదు మార్త్యపంక్తికి; సుమతీ!"
      ],
      "makutam_telugu": "సుమతీ!"
    },
    {
      "id": 41,
      "lines_telugu": [
        "జన్నము లని జాతర లని",
        "పున్నెమునకు భూతకోట్లఁ బొలియింప కవి",
        "చ్చిన్నసుగుణములపెంపున",
        "నున్నతి నార్జించి సుగతి నొందుము; సుమతీ!"
      ],
      "makutam_telugu": "సుమతీ!"
    },
    {
      "id": 42,
      "lines_telugu": [
        "ఉపనిష దధ్యయనంబుల",
        "జపములఁ దపముల సమాధి సంయమములఁ దో",
        "రపుఁ పుణ్యమెంత, యంతయు",
        "నుపకారపరుండు పొందు నుఱకయ; సుమతీ!"
      ],
      "makutam_telugu": "సుమతీ!"
    },
    {
      "id": 43,
      "lines_telugu": [
        "అపకారుల కైనను",
        "ఉపకారము చేయుచుందు రుత్తము, లల గం",
        "ధపుఁజెట్టు తన్ను నఱికెడి",
        "కృపాణికకుఁ దావిగూర్చు రీతిని; సుమతీ!"
      ],
      "makutam_telugu": "సుమతీ!"
    },
    {
      "id": 44,
      "lines_telugu": [
        "క్షీరములు ద్రావి, సర్పము",
        "ఘోరంబగు విష మొసంగు; గో వన్నఁ, దృణాం",
        "కూరము దిని క్షీరము లిడు;",
        "నీరీతిది కుజనసుజనవృత్తము; సుమతీ!"
      ],
      "makutam_telugu": "సుమతీ!"
    },
    {
      "id": 45,
      "lines_telugu": [
        "ఆరోగ్యమె యైశ్వరం",
        "బారోగ్యమె యింద్రభోగ మపవర్గమునన్",
        "ఆరోగ్యమె సకలార్థము",
        "లారోగ్యవిహినుజన్మ మధమము; సుమతీ!"
      ],
      "makutam_telugu": "సుమతీ!"
    },
    {
      "id": 46,
      "lines_telugu": [
        "కాయపరిశ్రమ మింతయుఁ",
        "జేయక, బుద్ధిశ్రమంబు చేయుట యెల్లన్",
        "లేయిసుక నేలపై న",
        "త్యాయుతసౌధంబు కట్టునటువలె; సుమతీ!"
      ],
      "makutam_telugu": "సుమతీ!"
    },
    {
      "id": 47,
      "lines_telugu": [
        "ఒళ్ళు చెడఁదిరిగి, ముప్పున",
        "భల్లాతకసేవ పడఁగోరుట, తా",
        "నిల్లు దరికొనుచు నుండఁగఁ",
        "జల్లాఱుప బ్రావి త్రవ్వు చందము; సుమతీ!"
      ],
      "makutam_telugu": "సుమతీ!"
    },
    {
      "id": 48,
      "lines_telugu": [
        "ఒడలు చెడు, మతి నశించును",
        "విడిముడి వితవోవు, యశము వీసరపోవున్",
        "కుడు పుడుగుఁ, గూలు మనుగడ,",
        "యొడరులకున్ మద్యపాన మెల్లర; సుమతీ!"
      ],
      "makutam_telugu": "సుమతీ!"
    },
    {
      "id": 49,
      "lines_telugu": [
        "కొంచమున కేమి లెమ్మని",
        "కొంచక కలు ద్రావవలదు కూపంబుదరిన్",
        "' కించిత్తు ' కాలుజాఱినఁ",
        "బంచత్వము గాక కలదె బ్రతుకును; సుమతీ!"
      ],
      "makutam_telugu": "సుమతీ!"
    },
    {
      "id": 50,
      "lines_telugu": [
        "మనవచ్చు, మనుపవచ్చున్,",
        "దినవచ్చున్, బెట్టవచ్చు దీనులదుఃఖం",
        "బును దీర్చవచ్చు, ధనముం",
        "డిన నేయదిసేయరాదు నిజముగ; సుమతీ!"
      ],
      "makutam_telugu": "సుమతీ!"
    },
    {
      "id": 51,
      "lines_telugu": [
        "దుర్జనులయడుగు లొత్తక,",
        "భర్జింపక సాధుజనుల వ్యవహారములం",
        "దార్జనము సెడక, సుఖముగ",
        "నార్జించిన దల్పమైన నధికమ! సుమతీ!"
      ],
      "makutam_telugu": "సుమతీ!"
    },
    {
      "id": 52,
      "lines_telugu": [
        "జలభరమున జలదంబులు",
        "ఫలభరమునఁ బాదపములు వ్రాలును జుమ్మీ;",
        "అలఘుమతు లైనవారికి",
        "గలిమి వినమ్రతన కూర్చు; కాంచుము; సుమతీ!"
      ],
      "makutam_telugu": "సుమతీ!"
    },
    {
      "id": 53,
      "lines_telugu": [
        "పరికింప విషము విషమే",
        "పరధనము విషంబుగాక వసుమతి విస మొ",
        "క్కరిఁజంపు పరధనంబో",
        "పొరిపుచ్చుఁ గుటుంబమును సమూలము; సుమతీ!"
      ],
      "makutam_telugu": "సుమతీ!"
    },
    {
      "id": 54,
      "lines_telugu": [
        "పరకాంతలఁ దల్లులఁగాఁ",
        "బరధనము విషంబుగాఁగఁ బరవిహితకృతిన్",
        "బరమార్థముగాఁదలఁచెడు",
        "పురుషుం డెవఁడైన లోకపూజ్యుడు; సుమతీ!"
      ],
      "makutam_telugu": "సుమతీ!"
    },
    {
      "id": 55,
      "lines_telugu": [
        "పగలిటివెంటన్ రాతిరి,",
        "తగ రాతిరివెంటఁ బగలు తార్కొనుభంగిన్",
        "సుగమువెనువెంట వగయును,",
        "వగవెంటన్ సుగమువచ్చు వసుమతి సుమతీ!"
      ],
      "makutam_telugu": "సుమతీ!"
    },
    {
      "id": 56,
      "lines_telugu": [
        "బురదన్ నీరును, నీటన్",
        "బురదయు, నిరువుకొనియున్న పొలుపున దుఃఖాం",
        "తరమున సౌఖ్యమ్య్, సౌఖ్యాం",
        "తరమున దుఃఖము గలదు తథ్యము సుమతీ!"
      ],
      "makutam_telugu": "సుమతీ!"
    },
    {
      "id": 57,
      "lines_telugu": [
        "సిరులందు సిలుగులందున్",
        "దిరముగ నొకరహిన యుంద్రు తేజస్వులు; భా",
        "స్కరుఁ డుదయవేళ రక్తుఁడు;",
        "అరసంజను గూడనాతఁ డట్టిఁడె సుమతీ!"
      ],
      "makutam_telugu": "సుమతీ!"
    },
    {
      "id": 58,
      "lines_telugu": [
        "పొంగకుము మేలువచ్చినఁ,",
        "గ్రుంగకు మటఁ గీడు తారుకొన్నను, రెంటన్",
        "సంగంబు విడిచి ధర్మము",
        "సాంగోపాంగముగ నీవు సలుపుము సుమతీ!"
      ],
      "makutam_telugu": "సుమతీ!"
    },
    {
      "id": 59,
      "lines_telugu": [
        "తొలిచేసిన కర్మంబులు",
        "ఫలోన్ముఖములైన వానిఁ బాపఁగ వశమా?",
        "విలు విడిచిన బాణము, న",
        "వ్వల మరలుప నజునకైన వశమా? సుమతీ!"
      ],
      "makutam_telugu": "సుమతీ!"
    },
    {
      "id": 60,
      "lines_telugu": [
        "మ్రోలం బ్రియంబు లాడుచు",
        "వాలాయము వెనుకఁ గార్యభంగము సేయున్",
        "నూలుకొను పాపకర్ముఁడు",
        "పాలు పయిం దోఁచు గరళపాత్రము సుమతీ!"
      ],
      "makutam_telugu": "సుమతీ!"
    },
    {
      "id": 61,
      "lines_telugu": [
        "నీతులు పదివేల్ నేర్చినఁ",
        "జేతోగతి మాఱ దెందుఁ జెనఁటులకు, యుగ",
        "వ్రాతంబు నీటనున్నను",
        "రాతికి మెత్తదనంబు రాదుర సుమతీ!"
      ],
      "makutam_telugu": "సుమతీ!"
    },
    {
      "id": 62,
      "lines_telugu": [
        "ఉన్నతమగు స్థానంబున",
        "నున్నంతనె నీచపురుషుఁ డుత్తముఁ డగునా?",
        "మిన్నంటు మేడకొనఁ గూ",
        "ర్చున్నను, కాకంబు ఖగవరుండటె? సుమతీ!"
      ],
      "makutam_telugu": "సుమతీ!"
    },
    {
      "id": 63,
      "lines_telugu": [
        "కఱటులకు దుష్టకార్య",
        "చరణంబున నేర్పు పెద్ద సాంద్రతమ స్సం",
        "భరిత నిశయందు, ఘూకో",
        "త్కారమునకున్ దృష్టి పెద్ద ధారుణి సుమతీ!"
      ],
      "makutam_telugu": "సుమతీ!"
    },
    {
      "id": 64,
      "lines_telugu": [
        "పాలెంత మంచి వైనను,",
        "హాలరసపాత్ర నున్న నర్హము లగునా?",
        "మేలైనవిద్య యైనను",
        "పాలసుకడనున్న నంతపాటిదె సుమతీ!"
      ],
      "makutam_telugu": "సుమతీ!"
    },
    {
      "id": 65,
      "lines_telugu": [
        "అప్పు తలమీఁద నుండఁగ",
        "విప్పుగ విభవములఁ దూఁగు విభ్రాంతుడు, దా",
        "నిప్పంతుకొన్న గృహమునఁ",
        "దప్పక నిదురించు దుర్విదగ్ధుడు సుమతీ!"
      ],
      "makutam_telugu": "సుమతీ!"
    },
    {
      "id": 66,
      "lines_telugu": [
        "ఆలుం బిడ్డల యక్కఱ",
        "వాలాయము తీర్పఁబాటు పడనోపక, త",
        "త్త్వాలు పదాలుం జదివెడు",
        "బాలీశుఁడు గృహస్థు గాఁడు పశువుర సుమతీ!"
      ],
      "makutam_telugu": "సుమతీ!"
    },
    {
      "id": 67,
      "lines_telugu": [
        "ముక్తికని గేహమున్ విడి,",
        "ప్రాక్తనవాసనల మరల భార్యాదులపై",
        "రక్తిఁగొను ధర్మనిష్ఠా",
        "రిక్తుఁడు రెండిటికిఁ జెడిన రేవఁడు సుమతీ!"
      ],
      "makutam_telugu": "సుమతీ!"
    },
    {
      "id": 68,
      "lines_telugu": [
        "కరి పెద్ద, దానికంటెన్",
        "గిరి పెద్ద, పయోధి దానికిం బెద్ద, చదల్",
        "మఱిపెద్ద దానికంటెను",
        "అరయఁగ నన్నిటికిఁ బెద్ద యాశయె సుమతీ!"
      ],
      "makutam_telugu": "సుమతీ!"
    },
    {
      "id": 69,
      "lines_telugu": [
        "శోకహత మని యెఱుంగుము",
        "లోకం బఖిలంబు దీనిలో లవమైనన్",
        "బోకార్ప నోపె దేనియు",
        "నీకైవడి ధన్యు డెవఁడు నిజముగ సుమతీ!"
      ],
      "makutam_telugu": "సుమతీ!"
    },
    {
      "id": 70,
      "lines_telugu": [
        "పనిపాట లుడిగి యాచన",
        "మనఁ గోరెడిసోమరులను మన్నింపకు త",
        "జ్జను లితరుల కష్టార్జిత",
        "ధనమును బగటన హరించు సస్యులు సుమతీ!"
      ],
      "makutam_telugu": "సుమతీ!"
    },
    {
      "id": 71,
      "lines_telugu": [
        "కుంటికి, గ్రుడ్డికిఁ, దేవులుం",
        "గొంటుకు, ముదుసలికి, ననదకు, దరుద్రునకున్",
        "సొం టిడక పెట్టుకంటెను",
        "ఘంటాపథ మెద్ది పుణ్యగతికిని సుమతీ!"
      ],
      "makutam_telugu": "సుమతీ!"
    },
    {
      "id": 72,
      "lines_telugu": [
        "కలవాఁడు, త్యాగశీలత",
        "కలవాఁడు, గుణంబు నెఱుఁగఁ గలవాఁడు, దయో",
        "జ్జ్వలుఁ డొక్కఁడైన నుండుట",
        "ఫలవృక్షం బూరినడుమఁ బండుట సుమతీ!"
      ],
      "makutam_telugu": "సుమతీ!"
    },
    {
      "id": 73,
      "lines_telugu": [
        "బలీయుం డైనను నిష్ఫలుఁ",
        "గొలువరు జను లలఁతి నైన గొలుతురు ఫలదున్",
        "సలిలార్థులు వార్ధిన్ విడి",
        "కేలనన్ గూపములఁ జేరు క్రియగా సుమతీ!"
      ],
      "makutam_telugu": "సుమతీ!"
    },
    {
      "id": 74,
      "lines_telugu": [
        "సిరియెంత యున్న, లోభికి",
        "నఱగొఱయే యనుభవాప్తి అదియెట్లన్నన్",
        "చెఱువెంత నిండియున్నను",
        "కొఱమాలిన గదుకు నీళ్ళె కుక్కకు సుమతీ!"
      ],
      "makutam_telugu": "సుమతీ!"
    },
    {
      "id": 75,
      "lines_telugu": [
        "కాళిక పగఱం గూల్పదె?",
        "శ్రీలక్ష్మి సమస్తరాజ సేవిత గాదే?",
        "ఏలదె కళల సరస్వతి?",
        "స్త్రీలేమిటఁ దక్కువైరి చెప్పుము సుమతీ!"
      ],
      "makutam_telugu": "సుమతీ!"
    },
    {
      "id": 76,
      "lines_telugu": [
        "అమృతంబు బాలభాషిత",
        "మమృతంబు ప్రియోక్తిసహిత మగు నాతిథ్యం",
        "బమృతంబు నృపబహుకృతి",
        "అమృతం బనుకూల యగు కులాంగన సుమతీ!"
      ],
      "makutam_telugu": "సుమతీ!"
    },
    {
      "id": 77,
      "lines_telugu": [
        "నెలతోడఁ గ్రుంకుఁ గౌముది",
        "జలద్దముతోడన్ నశించు సౌదామని సా",
        "ద్వులు పతులకు ననుగతులని",
        "తెలుపున్ జడములును గూడఁ దిరముగ సుమతీ!"
      ],
      "makutam_telugu": "సుమతీ!"
    },
    {
      "id": 78,
      "lines_telugu": [
        "కులకాంత కులట యైనన్",
        "చెలికాఁడు కృతఘ్నుఁడైన సేవకుఁ డుర్విన్",
        "బలుమాటలవాఁడైనను",
        "నలవదురా వేఱునరక బాధలు సుమతీ!"
      ],
      "makutam_telugu": "సుమతీ!"
    },
    {
      "id": 79,
      "lines_telugu": [
        "పరసతులతో, యతులతో",
        "ధరణీశులతోడఁ దల్లి దండ్రులతోడన్",
        "గురుయోగిజనులతోడను",
        "పరిహాసము వలదు చేటు వచ్చుర సుమతీ!"
      ],
      "makutam_telugu": "సుమతీ!"
    },
    {
      "id": 80,
      "lines_telugu": [
        "ఏపూఁటఁ జేయఁదగుపని",
        "యాపూਟనె చేయుమీ వనాలస్యముగా",
        "రే పన్నదేమి నిశ్చయ",
        "మాపన్మయమైన తనువునందును సుమతీ!"
      ],
      "makutam_telugu": "సుమతీ!"
    },
    {
      "id": 81,
      "lines_telugu": [
        "పోయిన క్షణంబు మరలుపఁ",
        "దోయజగర్భునకుఁ దరమె? తోడ్తోఁ గడలిన్",
        "బోయి పడినట్టి నది పా",
        "నీయము క్రమ్మఱుప నెవరు నేర్తురు? సుమతీ!"
      ],
      "makutam_telugu": "సుమతీ!"
    },
    {
      "id": 82,
      "lines_telugu": [
        "గతమునకై వగవక యా",
        "యతిఁ గూర్చి దురంత చింత నందక యెది ప్ర",
        "స్తుత మది చక్క జరపుము",
        "చతురమతులమార్గ మిదియె శాంతికి సుమతీ!"
      ],
      "makutam_telugu": "సుమతీ!"
    },
    {
      "id": 83,
      "lines_telugu": [
        "గౌరవముతోడి మనుగడ",
        "యారయ క్షణమైనఁ జాలు నది లేనియెడన్",
        "నూఱేండ్లు బ్రతికెనేనియుఁ",
        "బూరుషుఁడా? పురుగు గాక భూమిని సుమతీ!"
      ],
      "makutam_telugu": "సుమతీ!"
    },
    {
      "id": 84,
      "lines_telugu": [
        "చెడుఁ గలిమి చెడును గృహములు",
        "చెడు మడులును మాన్యములును చెడు వాహనముల్",
        "చెడు బలము చెడును సర్వము",
        "చెడనిది సత్కీతి యొకఁడె సిద్ధము సుమతీ!"
      ],
      "makutam_telugu": "సుమతీ!"
    },
    {
      "id": 85,
      "lines_telugu": [
        "ఎప్పటి కేది కావలెనో",
        "అప్పటి కది యగు నటంచు యత్నంబుదెసన్",
        "జప్పపడకు విత్తనిపొల",
        "మెప్పాటను బంద దనుచు నెఱుఁగుము సుమతీ!"
      ],
      "makutam_telugu": "సుమతీ!"
    },
    {
      "id": 86,
      "lines_telugu": [
        "కలదో లేదో యదృష్టము",
        "తెలియంగా రాదు బ్రహ్మదేవుని కయినన్",
        "గల దనుకొని యత్నింపుము",
        "ఫల మెట్టిది యైనఁ జింతపడకుము సుమతీ!"
      ],
      "makutam_telugu": "సుమతీ!"
    },
    {
      "id": 87,
      "lines_telugu": [
        "కానిపనికై కడంగకు",
        "మూనినపని వీడకుము నిరుత్సాహమునన్",
        "పూనకుము దీర్ఘచింతను",
        "కానక దొరఁకొనకు మెట్టికార్యము సుమతీ!"
      ],
      "makutam_telugu": "సుమతీ!"
    },
    {
      "id": 88,
      "lines_telugu": [
        "బాలుండు చెప్పెనేనియుఁ",
        "బోలినపలు కైన వీటి పుచ్చకకొనుమా",
        "ఫాలాక్షుఁడూని చెప్పిన",
        "బోలనిమాటైనఁ గొనకు బుద్ధిని సుమతీ!"
      ],
      "makutam_telugu": "సుమతీ!"
    },
    {
      "id": 89,
      "lines_telugu": [
        "పరులకు బోధించెడునెడఁ",
        "బరమేష్ఠిసమాను లెల్ల వారును మఱి స్వా",
        "చరణంబు వేళ వచ్చినఁ",
        "బరమేష్ఠియు జగముతోడి వాడుఁర సుమతీ!"
      ],
      "makutam_telugu": "సుమతీ!"
    },
    {
      "id": 90,
      "lines_telugu": [
        "అతికామంబున రావణుఁ",
        "డతిగర్వముచేత నహుషుఁ డతిదాన సము",
        "న్నతి బలియుఁ జెడిరి కావున",
        "\"అతి\" వర్జింపంగ వలయు నన్నిట సుమతీ!"
      ],
      "makutam_telugu": "సుమతీ!"
    },
    {
      "id": 91,
      "lines_telugu": [
        "ధనికులకు చేతు లొగ్గకు",
        "ధనహీనుల నెందు నెల్లిదము సేయకు మీ",
        "వను వెఱిఁగి యెల్లవారల",
        "ప్రణయంబు గడింపు ముచిత నర్తన సుమతీ!"
      ],
      "makutam_telugu": "సుమతీ!"
    },
    {
      "id": 92,
      "lines_telugu": [
        "చెలిమిన్ మే లొనరింపరు",
        "చెలికారము మాన నెగ్గు సేయుదురు కడున్",
        "బలయుతు లగుదుష్టులతోఁ",
        "జెలిమైనను వైరమైనఁ జేటుకె సుమతీ!"
      ],
      "makutam_telugu": "సుమతీ!"
    },
    {
      "id": 93,
      "lines_telugu": [
        "చన వధికమైన మన్నన",
        "పొనుగు పడుట యేమి వింత? బోయపడఁతి చం",
        "దనతరుకాష్ఠంబుల నిం",
        "ధనములఁ గావించు మలయనగమున సుమతీ"
      ],
      "makutam_telugu": "సుమతీ"
    },
    {
      "id": 94,
      "lines_telugu": [
        "వితరణ విహీను విత్తము",
        "ప్రతిభాన విహీను చండ పాండిత్యంబున్",
        "ధృతిహీను బాహుబలమును",
        "వితథము లీమూఁడు నెట్టి వేళను సుమతీ!"
      ],
      "makutam_telugu": "సుమతీ!"
    },
    {
      "id": 95,
      "lines_telugu": [
        "లలితములు విరులకంటెను",
        "కులిశంబునకంతె మిగులఁ గ్రూరములు, మహా",
        "త్ముల చిత్తవృత్తులిట్టివి",
        "కలనాళ్ళన్ గానినాళ్ళఁ గ్రమముగ సుమతీ!"
      ],
      "makutam_telugu": "సుమతీ!"
    },
    {
      "id": 96,
      "lines_telugu": [
        "అసదృశపండితుఁ డైనను",
        "వెస నాశ్రయహీనుఁ డైన వెలుఁగం గలడే?",
        "మిసిమిగల రత్నమైనను",
        "బసిఁడిం బొదువంగఁ బడక వఱలునె? సుమతీ!"
      ],
      "makutam_telugu": "సుమతీ!"
    },
    {
      "id": 97,
      "lines_telugu": [
        "చెఱకునకు ఫలము చందన",
        "తరువునకున్ విరులు కమ్మదావి పసిఁడికిన్",
        "వరమతులకు నైశ్వర్యము",
        "పొరయింపని బ్రహ్మ మూఢుఁడొ సుమతీ"
      ],
      "makutam_telugu": "సుమతీ"
    },
    {
      "id": 98,
      "lines_telugu": [
        "కవికంటె బోధకరుఁడును",
        "రవికంటెన్ దీప్తికరుఁడు రాకాధవళ",
        "చ్చవికంటె హర్షకరుఁడును",
        "భువనత్రయమందులేరు పోలఁగ సుమతీ!"
      ],
      "makutam_telugu": "సుమతీ!"
    },
    {
      "id": 99,
      "lines_telugu": [
        "కాకిం గసరఁగ నేలా?",
        "కోకిలమును గొసరనేల కూయమటంచున్?",
        "లోకంబు మెచ్చుకవితా",
        "పాకం బది పూర్వపుణ్య ఫలముర సుమతీ!"
      ],
      "makutam_telugu": "సుమతీ!"
    },
    {
      "id": 100,
      "lines_telugu": [
        "తరువు పువు పూచెనేనియుఁ",
        "బరిమళము వెలార్ప గంధవాహుఁడు వలదా?",
        "వరకవితకైన సరసుల",
        "కరుణాప్తింగాక వ్యాప్తి కలదే సుమతీ!"
      ],
      "makutam_telugu": "సుమతీ!"
    },
    {
      "id": 101,
      "lines_telugu": [
        "కవిలోక విశ్రుతుఁడు సా",
        "ధువు సుబ్రహ్మణ్యశర్మ దుర్భాన్వయ సం",
        "భవుఁ డిది భవద్ధితార్థము",
        "చవిపుట్ట రచించె దీనిఁ జదువుము సుమతీ!"
      ],
      "makutam_telugu": "సుమతీ!"
    }
  ]
}

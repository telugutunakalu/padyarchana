{
  "shatakam_title_telugu": "రామచంద్రప్రభుశతకము",
  "author_telugu": "కూచి నరసింహము",
  "year": null,
  "poems": [
    {
      "id": 1,
      "lines_telugu": [
        "శ్రీల న్మేలగు చేలల న్నగల నర్పింపంగలే, కింక నే",
        "వేళ న్నామతి శాంతి కడ్డముగ నావిర్భూత మౌచుండు ను",
        "ద్వేలాంతఃకరణప్రవృత్తులను భక్తి న్నీకు మత్తేభశా",
        "ర్ధూలాకారపుఁగాన్క బొమ్మలుగ నిత్తు న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 2,
      "lines_telugu": [
        "శతకంబు న్రచియించి తొల్తఁ బిదప న్సామర్ధ్యముంబట్టి తా",
        "మితరగ్రంధముల న్బొనర్తు రిలలో నేరేనియు; న్గాని త",
        "ద్వ్యతిరిక్తంబుగ నర్వదేండ్లపయి రెండౌవెన్క నేఁజిక్కితిన్",
        "శతకం బొండు రచించి నీ కొసఁగుకాంక్ష న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 3,
      "lines_telugu": [
        "వృకసందోహము పొంచి యుండి పొలమందేకాకిగా నుండువృ",
        "ద్ధకకుద్మంతముపైకి దూఁకుగతి, దుర్దాంతాధులు న్వ్యాధులున్",
        "జకితస్వాంతత నుండున న్నఱిమి యేఁచన్జొచ్చె! గోపాలనా",
        "మక! రక్షించుట కీవె శక్తుఁడవు రమ్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 4,
      "lines_telugu": [
        "ఎన్నే నున్నవి నామరూపములు నీకెన్నో చరిత్రంబులున్,",
        "గన్నారం గని వీనులార వినితి న్గ్రంధంబుల; న్గాని యే",
        "తన్నామాకృతిదివ్యవృత్తములు హృత్తాపంబుఁ జల్లార్చి నా",
        "కెన్నన్రానిముదం బదేమొ! యిడుఁ దండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 5,
      "lines_telugu": [
        "వంతం బెట్టెడూచిత్తవృత్తులను జంప న్నీశుభాఖ్యాత్కరం",
        "బెంతో శ్రద్ధ జపింపఁజూడ నకటా! యేయొక్కెడ న్నిల్వ కీ",
        "స్వాంతం బంకపి యిచ్చవచ్చినటు సంచారంబుఁ గావించెడున్,",
        "శాంతిస్థైర్యము లిమ్ము దానికి రమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 6,
      "lines_telugu": [
        "\"అంతంబందున నెట్టులుండు మతి భావ్యం ముండు న\" ట్లన్న సి",
        "ద్ధాంతంబు న్స్మరియింపఁ గంప మొదవున్! బ్రాణావసానావధిన్",
        "స్వాంతం బేస్థితి నుండునో యెవఁడు చెప్పంజాలు? నామ్రొక్కు ల",
        "ర్పింతు న్నీకిదె! యిప్డె! సద్గతుల నీవే! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 7,
      "lines_telugu": [
        "బాధ ల్రోఁతలు నన్యు లెక్కుడుగ సేవల్చేయునావశ్యమున్",
        "గ్రోధం బిట్టివి లేని సన్మృతియు, హృత్కోశంబునం దప్డు స",
        "ర్వాధివ్యాధిహరత్వదీయశుభది వ్యాంఘ్రిద్వయి న్నిల్పుకొం",
        "చే ధైర్యంబున నుండుపాటవము నీవే! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 8,
      "lines_telugu": [
        "అన్యార్థంబు లొసంగు మంచునినునే యాచించి పీడింప ని",
        "ర్దైన్యంబైన సుజీవనంబు, విగతేర్ష్యాలోభదుర్భీరుతా",
        "మన్యుస్వాంతవిశుద్ధియు, న్బరులక్షేమంబు న్సదాకోరుప్రా",
        "వణ్యంబు, న్దయసేయు దీనజనకల్పా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 9,
      "lines_telugu": [
        "పరశర్మప్రదకృత్యము ల్సలుపబోవ న్ధర్మరాజి న్బర",
        "స్పరవైరుధ్యము దోఁచి మానసము క్షోభం బొందు నప్డప్పు; డ",
        "త్తఱి నే దానిని వీడిదేనిఁ గినఁ గర్తవ్యంబొ బోధించి, న",
        "న్సరియౌమార్గమునందుఁ బెట్టు పరమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 10,
      "lines_telugu": [
        "ధరలో నందఱు సౌఖ్యమొందుదురుగాత న్నీకృప న్సర్వదా!",
        "యొరుల న్వాఙ్మనసంబుల న్గ్రియల నేనొక్కప్పుడు న్భాదలన్",
        "బొరయంజేయక యుందుఁగాక! యను సంపూర్ణాభిలాష న్నిరం",
        "తరము న్నే మనున ట్లొనర్పు పరమాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 11,
      "lines_telugu": [
        "ఱాతి న్నాతిగఁ జేసి ప్రోచెడుసమర్థత్వంబు నాదేకదా!",
        "క్రోఁతి న్నిస్తులభక్తుఁ జేయగలనేర్పు న్నాకెగా యుండు! న",
        "న్చేతోగర్వము నొంద! కీడ జడతాచిత్తోరులౌల్యంబుల",
        "న్రాతి న్గోతినిమించువాఁడు గలఁడన్నా రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 12,
      "lines_telugu": [
        "పతిపత్నిసుతసోదరప్రభృతు లాపత్కాలమందు న్బలా",
        "యితులై పోదురు చెట్టలైన విడి; సద్వృత్తంబువా రైనచో",
        "మృతులై పోవుటె కాక తాము పయిగా హృత్తాపముం దెత్తు రీ",
        "గతి సంసారము నమ్మియుంట వెతయేగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 13,
      "lines_telugu": [
        "పరుషోక్తు ల్వచియించి చిత్తమును నొవ్వంజేయఁగా నెవ్వఁడే",
        "దొరఁకొన్నన్ బ్రతినిష్ఠురోక్తులను దదుష్టత్వవహ్ని న్మఱిం",
        "త రగుల్ప న్గమకింపకుండ నతిశీతక్షాంతివార్వృష్టి రూ",
        "పఱఁ జల్లార్చుపటుత్వ మీవె పరమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 14,
      "lines_telugu": [
        "వీరి న్వారిని జూచి స్వార్థపరత న్భీగ్రస్తచిత్తంబుతో",
        "నోర న్సత్యము రాఁగనీ కనృతసుదోహంబుల న్బల్కున",
        "ద్దారిం బట్టక యెట్టిపట్టులను సత్యంబేవినీతోక్తులన్",
        "ధీరస్వాంతత వెల్చు బుద్ధి నిడు తండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 15,
      "lines_telugu": [
        "ఆపత్కాలమునందుఁ గ్రుంగఁబడి దైన్యం బంద కుద్దామ సౌ",
        "ఖ్యాపాదస్థితిఁ గ్రిందు మీఁ దరయ కత్యౌద్ధత్యముం బొంద కే",
        "యాపత్సంపద లెప్పు డేంతగను సంప్రాప్తించిన, న్నిశ్చలం",
        "బై పొల్పారెడుచిత్తము న్గరుణ నీవా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 16,
      "lines_telugu": [
        "కన్ను ల్గల్గిన బుద్ధిగల్గిన భవత్కల్యాణధర్మంబు లా",
        "పన్నత్రాణపరత్వముఖ్యమహిమల్స్పష్టముగాఁ దెల్పుఁ బై",
        "మిన్నున్ గ్రిందివిచిత్రవస్తుమయ భూమిన్; దర్కవేదాంతవి",
        "ద్యౌన్నత్యం బసవశ్యకష్ట మగుజుమ్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 17,
      "lines_telugu": [
        "\"నీకర్మంబున వచ్చినట్టిదొసఁగుల్నే నెట్లు పోఁగొట్టి నిన్",
        "సాఁకం గల్గుదు\" నందువే సరియె! కష్టంబు లొలంగింపఁగా",
        "నీకు న్నాపయి లేనిచోఁ గరుణ తండ్రీ! వాని నే సైఁచుకోఁ",
        "జేగూర్పంగదె చాలు తాల్మి యయినన్! శ్రీరామచంద్రప్రభూ!"
      ],
      "makutam_telugu": "శ్రీరామచంద్రప్రభూ!",
      "Chandassu": "శార్దూలము"
    },
    {
      "id": 18,
      "lines_telugu": [
        "వసనాన్నౌషధసంగ్రహార్థ మొరుల న్బ్రార్థించియో విత్త పుం",
        "బస లేనట్టి స్వబాంధవప్రకరము న్బాధించియో వార్ధకం",
        "బు సనంజేయక స్వార్జితార్థమున నన్బోషించుకోఁగల్గు పూ",
        "ర్ణసమర్ధత్వ మసుక్షయంబువఱకీరా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 19,
      "lines_telugu": [
        "పరు లింతే నొనరించినట్టిహితము న్బ్రాల్మాలి సోపేక్షతన్",
        "మఱవంబోక, నిజోత్కటోపకృతు లైన న్జిత్తమం దింతయున్",
        "స్మరియింపం జన, కెప్పు డన్యులకు క్షేమంబు న్ఘటింపంగ నౌ",
        "తెరువు న్వీడక పట్టి న న్నరుగనిత్తే? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 20,
      "lines_telugu": [
        "ఇహపూర్వచరితోరుసత్క్రియలచే నేఁ గాక నీదౌనను",
        "గ్రహముం గాంచుటనేని, చేకుఱుసుఖవ్రాతంబుతోఁ దుష్టినొం",
        "ది హృది న్శంతముచేసికొంచు ద్రవిణాదిప్రీతిఁబోనాడి ని",
        "స్స్పృహత న్గాలముపుచ్చి నిన్నెనయనీవే! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 21,
      "lines_telugu": [
        "ప్రణుతస్ఫారవిచిత్రసృష్టిగతదుర్వైషమ్యనైర్ఘృణ్యకా",
        "రణము ల్తర్కముచేత నెవ్వరికి నగ్రహ్యంబులే కాని నే",
        "ర్పున ని న్మానసమందుఁ గట్టి నిరతి న్బూజించి సేవించుధ",
        "న్యునకు న్గన్నులఁ గట్టినట్టె యగునేమో! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 22,
      "lines_telugu": [
        "దివ్యంబైన సువర్ణ మౌఁ బరుసవేదిం దాఁకి యి; న్మట్టులే",
        "భవ్యత్వత్పదభక్తు నంటఁగనె దుర్వారంబులై సర్వ మ",
        "స్తవ్యస్తంబుగఁ జేయుకష్టములు నౌ సౌఖ్యంబు! లోదేవతా",
        "సేవ్య! నీమహిమంబులెన్నఁదరమా? శ్రీరామచంద్రప్రభూ!"
      ],
      "makutam_telugu": "శ్రీరామచంద్రప్రభూ!",
      "Chandassu": "శార్దూలము"
    },
    {
      "id": 23,
      "lines_telugu": [
        "ఇంపౌ విగ్రహ మైతి తొల్తఁ, బిదప న్హృన్మోదకాంభోదవ",
        "ర్ణంపుంగోమున సచ్చరిత్రమున నార్తత్రాణశౌర్యంబులన్",
        "బెంపుం గాంచిన రాఘవుండ వయి, తావెన్క న్స్మస్తాంతర",
        "స్థంపుంజిత్సుఖసత్యమూర్తి వయి తీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 24,
      "lines_telugu": [
        "బొమ్మ ల్వీడక యాడుబాలుఁ డెదుగ న్బోనాడి యాబొమ్మలన్",
        "గొమ్మ న్గూడి సుఖించుమాడ్కిఁ దరుణీగోభూయశోవిత్తసౌ",
        "ఖ్యమ్ము ల్గ్రోలుచునుండువాఁడు నినుఁదాఁ గంచంగనన్నింటిఁబో",
        "పొమ్మంచు న్నిను నంటియుండు సతతంబు న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 25,
      "lines_telugu": [
        "అమితంబౌ ఫలమిచ్చు గొప్పక్షితిజంబౌ మున్ను బీజంబుతా",
        "సమయంగావలె నేల; నట్లె భువిపైఁ జాలంగ నన్యోపకా",
        "రములం జేయు నుదారతత్వ మగు పూర్వంబం దెటో యీయహ",
        "మ్మమకారాత్మకతత్వ మీల్గవలెఁ జుమ్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 26,
      "lines_telugu": [
        "వారాశి న్జనియించు నుప్పున నొనర్పంబడ్డ పాంచాలియా",
        "వారాశిం బడి లోఁతు గన్గొనఁగఁబోవ న్లీనమైపోవు నం;",
        "దారీతి న్గన నీదుపేర్మిఁ జని శుద్ధాత్ముండు నీలోననే",
        "చేరు న్బేరును రూపుమాపుకొనుచున్ శ్రీరామచంద్రప్రభూ!"
      ],
      "makutam_telugu": "శ్రీరామచంద్రప్రభూ!",
      "Chandassu": "శార్దూలము"
    },
    {
      "id": 27,
      "lines_telugu": [
        "బంగారంబున నుండు దోషముల విధ్వస్తంబుగావించి మే",
        "ల్రంగు న్దానికిఁ దెచ్చువహ్నిపగిది న్బ్రాణివ్రజంబున్గడున్",
        "గ్రుంగంజేయుచు నేఁచు నాపదలుత ద్రూక్షత్వకాలుష్యముల్",
        "త్రుంగంజేయుచుఁ జేయు జీవుఁ బరిశుద్ధు న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 28,
      "lines_telugu": [
        "ప్రేమం బింతయు లేక నీదెసను దుత్వృత్తంబుతో నుండి యిం",
        "కామీఁద న్జదు వెంతగాఁ జదివిన న్వ్యర్థంబె! యాపందితుల్,",
        "నీమాన్యాఖ్యలు నోటఁబల్కచిలుక ల్నీగీతము ల్వాడు నా",
        "\"గ్రామోఫో\"నులు, నన్యమోదకరులేగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 29,
      "lines_telugu": [
        "ఏనామంబున నెట్టిరూపమున నింకేభాషలోనైన ని",
        "న్ధ్యానంబందున నిల్పి యర్చనము సేయ న్నీవు ప్రీతుందవై",
        "వాని న్బూతుని జేసి యిచ్చెదవు నిర్వాణంబె; యౌఁగాని యా",
        "ధ్యానం బచ్ఛలమైయొసంగవలెనయ్యా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 30,
      "lines_telugu": [
        "అమితభ్రాంతి గలట్టిచక్ర మిసుమంతైన న్జలింపంగలే",
        "ని మహామాంద్యపుఁజక్రమొక్కగతిఁ గాన్పించు న్బహిర్దృష్టికిన్;",
        "శమయుక్తంబగు సత్వము న్దమముఁ గాన న్వచ్చుఁ బై కట్లే యే",
        "కముగాఁ బెక్కుర మోసపుచ్చును శుభాంగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 31,
      "lines_telugu": [
        "విసరు ల్తక్కుకుచేష్టలుం దొఱఁగి సద్వృత్తంబులై తొలఁ గై",
        "వసమై గుఱ్ఱము లున్న, హాయి విహరింపన్వచ్చుఁ దత్స్వామి; మా",
        "నిసికి న్లొంగి దశేంద్రియంబులటె వానిం ద్రిప్పులం బెట్టకు",
        "న్న సుఖం బిందును నందు నొందు నతఁడన్నా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 32,
      "lines_telugu": [
        "పొగయంత్రంబున కంటఁ గట్టుశకటంబుంబోలి, మార్జాలినో",
        "టఁ గడు న్నేర్పునఁ బట్టుకూసవలె, నేడం గష్టముం జెందకుం",
        "డఁగ జీవించును మానవుండు తనడేందము న్గతాహంకృతిన్",
        "భగచ్చిత్తముతోడఁ గల్పుకొన, నన్నా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 33,
      "lines_telugu": [
        "జ్ఞానం బంచును భక్తి యంచు నెవియో కర్మంబు లం చింక నే",
        "వానిం జేయ విలాతికి న్దమకు లాభంబు న్సుఖం బౌనొ య",
        "వ్వాని న్మాని నిరర్థకక్రియలతోఁ బ్రాల్మాలిక న్బ్రాయముం",
        "బోనీఁ జూతురు కొంద; అద్ది ఫలదంబో? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 34,
      "lines_telugu": [
        "జనవాక్యం బనృతోక్తియైనను బ్రజాసంతుష్టికై యాజగ",
        "జ్జనని న్నీసతిఁ బాపికొంటివి! ప్రజల్సత్యంబు వాక్రుచ్చి కో",
        "రినఁ, గల్లమ్ముట మాన్పి దాన నగు దూరిక్థంబు వర్జింపనే",
        "రనివారై రిఁక నేఁటిభూమిపతులొరా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 35,
      "lines_telugu": [
        "పరభూపాలుర నోర్చి తెచ్చువసుసంపత్తి న్స్వదేశీయులం",
        "బొరయం జేసిరి పూర్వమందు నృపు; లిప్డో! దేశభాగ్యంబుఁ జె",
        "చ్చెర దూరస్థవిదేశవాసులను నిశ్చితంబుగాఁ జేరని",
        "త్తురు భూభర్త లధర్మకార్యమిది గాదో! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 36,
      "lines_telugu": [
        "నేఁ డుచ్చస్థితి నున్న దేశవిభుఁ డెందేఱేని కేమాత్రమో",
        "తోడై వానిని దాను రాజ్యపదముక్తుం జేసి పాలించు; నా",
        "నాఁ డర్కాత్మజరావణానుజులకు న్సహాయ్యముం జేసి చూ",
        "ఱాడ న్లేదు తదర్థ మీ విఁక మహాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 37,
      "lines_telugu": [
        "పరదేశములనుండి రావలయు సర్వంబున్; స్వదేశస్థు లె",
        "వ్వరు నందొండును జేయలేరు; పరికింపంగ న్బరాపేక్ష యు",
        "ద్ధుర మౌచున్న; దశక్తి హెచ్చుకొలఁది న్గుర్భోగవస్త్వశయుం",
        "బెరుఁగం జొచ్చె; నిఁకేమి చేసెదవొసుమ్మీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 38,
      "lines_telugu": [
        "ధీమంతుండగు మానవుండు తనబుద్ధి న్లోకబాధాపహం",
        "బై మోదంబును గూర్చు నౌషధములు న్యంత్రంబులు న్జేయనౌ;",
        "నామూలం బిఁకఁ బ్రాణులం గెడపుదుర్యంత్రాదుల న్జేయుటెం",
        "తో మారాత్మకదైత్యకృత్యమగు నయ్యో! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 39,
      "lines_telugu": [
        "ధీరత్వంబున నాత్మతేజమున నుద్దీపించి దేశార్తులన్",
        "బాఱంద్రోల నహింసఁ బూని తమకౌ బాధల్క్షమ న్సైఁచుచున్",
        "బోరంజొచ్చుస్వకీయులన్ ధనముకై పోకార్చి ధర్మంబులన్",
        "గారం బెట్టుట పట్టినీచకృతి యౌగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 40,
      "lines_telugu": [
        "ఇతరు ల్గృహము సొచ్చి పాలనము తామే సేయుచుండ, న్స్వతం",
        "త్రతతో నన్నియుఁ జావ, వారొసఁగు ప్రాణత్రాణమాత్రాన్నపుం",
        "బ్రతుకే దీనత నింద్రభోగ మనుచు న్భావించు గేస్తుండు తా",
        "మతిలేనట్టినరుండు గాఁడె? గుణధామా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 41,
      "lines_telugu": [
        "ప్రజల న్బిడ్డలఁబోలెఁ జూచుకొనుచు న్వారర్థసౌఖ్యాదులం",
        "దు జగత్ఖ్యాతిని బొంద నేలఁగ సమర్థుం డెవ్వఁ డాతండె పో",
        "నిజమౌరా; జిఁక వారిలో జగడము ల్నెక్కొల్పి తామించుఱే",
        "ని జగామ్రుచ్చని కాక రా జనఁగఁ జన్నే? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 42,
      "lines_telugu": [
        "ఆయాసక్షమ, యైకమత్యము, దవీయశ్చింతయు, న్ధైర్యమున్",
        "స్థేయోయత్నము, దేశభక్తియు, నకుంఠితభూతకౌశల్య, మాం",
        "గ్లేయు ల్చూపుదు; రవ్వి మా కెపుడిట న్లేవో! గతంబయ్యెనో!",
        "యీయంగూడదె వానిమాకుఁగృపఁ? దండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 43,
      "lines_telugu": [
        "మఱి నాంగ్లేయులు భూనభంబులకు సంబంధంబుఁ గల్పించి, తెం",
        "పరులై భూతము లైదిటి న్స్వమహిమ న్బంధించి, యేర్పాటులన్",
        "బరమాశ్చర్యకరప్రవీణతలు చూపంజొత్తు! రవ్వేల నీ",
        "కరుణ న్మాకు లభింపఁగూడ? దసితాంగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 44,
      "lines_telugu": [
        "ఉరువై యుండును దప్ప క్రిందియబలాయుర్దైహికారోగ్యముల్",
        "స్థిరకాంతారనివాసమూఢమతి; కుద్వేలంబుగా విద్యనా",
        "గరకత్వంబును వానికిం గఱప, సౌఖ్యం బిచ్చుపై వన్నియున్",
        "దఱఁగు; న్మేమిఁక వేనిఁ గోరనగు? సీతారామచంద్రప్రభూ!"
      ],
      "makutam_telugu": "సీతారామచంద్రప్రభూ!",
      "Chandassu": "మత్తేభము"
    },
    {
      "id": 45,
      "lines_telugu": [
        "చేతిందండ్రి కొసంగి బాలకుఁడు దాఁ చిత్తనుసారంబుగాఁ",
        "బాతం బందక తిర్గఁగల్గు; నటె మాస్వాంతంబు నీకిచ్చి యే",
        "యాతంకం బిఁక మేము గాన కెపుడు న్హాయిన్ యథేచ్ఛంబుగా",
        "వీతత్రాసులమై మెలంగఁగల మూర్వి న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 46,
      "lines_telugu": [
        "వినయోపేతుఁడు సౌమ్యభాషణూఁడు నౌ విద్వాంసుఁ, డే తన్నుఁబో",
        "డ్పును లేనట్టిప్రపూర్ణదుగ్ధగవిఁ దాఁ బోలు; న్గడున్ జిఱ్ఱుబు",
        "స్సనువిద్వాంసుఁడు రెండుఁ గల్గి యిఁక నత్యల్పంపుఁబాలిచ్చును",
        "స్రను బోలు న్గొఱగాక యేరికి రమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 47,
      "lines_telugu": [
        "నాసామూలము నంటు నట్లు తిరుమంట న్దాల్చురేఖాద్వయం",
        "బౌ, సత్కర్మము జ్ఞానము; న్నడిమిశోభాన్వీతపుంగీఁతరం",
        "గౌ సద్భక్తియె; మూఁడుత్రోవలకు గమ్యస్థాన మేకంబె; యే",
        "వాసిం గాంచరు వానిలో బుధులు దేవా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 48,
      "lines_telugu": [
        "పంగుత్వంబును దృష్టిలోపమువలెం బాపస్వభావంబునున్",
        "సంగీతంబున కడ్డురా; దితరమౌ శాస్త్రంబులు న్నీతిలే",
        "మిం గీడ్పాటును జెంద వంతగ నిజంబే, కాని నీభక్తిఁ గాం",
        "చంగంజాలఁడు నీతిబాహ్యుఁడెవఁ డీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 49,
      "lines_telugu": [
        "అఱపద్దెంబున ధర్మ మెల్లఁ బ్రతిపాద్యంబౌనటు ల్పూజ్యులౌ",
        "పరుషు ల్పూర్వులు వల్కినారు - కననౌఁ పుణ్యంబు నన్యోపకా",
        "రరతిం, బాపము నన్యపీడన మెనర్పం గోరఁగా - నం చిఁకన్",
        "దరియింపం బెఱబోధ మేల? మహితాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 50,
      "lines_telugu": [
        "తిరమౌ నింద్రియనిగ్రహంబు, దమ, మస్తేయంబు, శౌచంబు క్షాం",
        "తి, రుషాభావము, బుద్ధి, మంచిచదువు, ంధీర్త్వము, న్సత్యమున్",
        "వరధర్మంబులటంచు ఁదొంతి స్మృతి తా వాక్రుచ్చు స్పష్టంబుగాఁ;",
        "దరియింపం బెఱబోధ మేటికి? మహాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 51,
      "lines_telugu": [
        "ధరణి న్మానవుఁ డేయుపాయముననో తా నెట్టిదౌడేహినో",
        "పొరయంజేయవలె న్ముదం; బదియె యౌ బూర్ణేశ్వరారాధనఁ",
        "బరయంగా; నని శ్లోకమందు నొకధన్యాత్ముండు బోధించెడున్;",
        "ధరియింపం బెఱబోధ మేల? పరమాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 52,
      "lines_telugu": [
        "ధరలో శూరుఁ డనంజితేంద్రియుఁడె సద్ధర్మంబుల న్నిత్య మా",
        "చరణంబందునఁ జూపువాఁడె కృతి వాక్శౌండుండు సత్యోక్తియే;",
        "యరయ న్భూతదయాగరుష్ఠుఁడె వదాన్యాగ్రేసరుం డండ్రుగా",
        "తరియింపం బెఱబోధమేటికి మహాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 53,
      "lines_telugu": [
        "అనుశంబు న్సుఖిఁ జూచి మైత్రి, కృప దుఃఖార్తు న్విలోకించి పు",
        "ణ్యుని వీక్షించి ముదం, బపుణ్యుఁ గనుచో సోపేక్షతావృత్తి భా",
        "వనలీమాడ్కిని బోవుచో నొదవు సుస్వాంతప్రసాదం బటం",
        "చను సూత్రం; బదినాకు నీ వొసఁగవయ్యా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 54,
      "lines_telugu": [
        "అది ఇమ్మంచు ని దిమ్మటంచు నిను నే నర్థింపఁగా నాకెదన్",
        "బెదరౌ; దానను నాకు మే లగునొ పిర్వీఁకౌనొకించిజ్జ్జుఁడన్",
        "విదితం బౌ నెటు నాకుఁ? గాన, నెది గావింపంగ నీకిష్టమో,",
        "యదె కానిమ్మని వేఁడుకొందుఁ బరమాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 55,
      "lines_telugu": [
        "శివునిం జూడ నటంచు వైష్ణవుఁ, డిఁక న్శ్రీజాని నేఁ జూడ నం",
        "చు విరోధంబున శైవుఁ, డందు; రెదలోఁ జూడంగ లే దిర్వురం",
        "దెవఁడు న్వారియధార్థతత్వ; మదియే వీక్షించుచో నేకమౌ",
        "శివుఁడు న్నీవును సర్వదైవములు న్శ్రీరామచంద్రప్రభూ!"
      ],
      "makutam_telugu": "శ్రీరామచంద్రప్రభూ!",
      "Chandassu": "మత్తేభము"
    },
    {
      "id": 56,
      "lines_telugu": [
        "మనముం జూడఁ బ్రమేయమైన; దిఁక నీమాహాత్మ్యమో! కాలదే",
        "శనిమిత్తంబుల దాఁటియుండుఁ; గనుక న్స్వాంతంబున న్నిన్నుఁగాం",
        "చ నశక్యం; బది గిద్దలోపలను గుంచంబు న్గుదింపంగఁజూ",
        "చినయ ట్లుండును హాసపాత్రమగుచు న్శ్రీరామచంద్రప్రభూ!"
      ],
      "makutam_telugu": "శ్రీరామచంద్రప్రభూ!",
      "Chandassu": "మత్తేభము"
    },
    {
      "id": 57,
      "lines_telugu": [
        "కాన న్వచ్చియు బాహ్యభేదములు డెక్క న్బత్రవర్ణాదుల",
        "న్లోనన్ గ్రంథముమాత్ర మేకమయియుండుంబెక్కిటన్; బాహ్యమౌ",
        "వానిం ద్రోసి మతంబులం గనిన లోభాసిల్లు తత్వం బటే",
        "కానంగా నగు నొక్కతీరున శుభాంగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 58,
      "lines_telugu": [
        "స్వామీ దిక్కిఁక నీవె నాకనెడువిశ్వాసంబుతో స్వీయమౌ",
        "సామర్థ్యంబును వమ్ముసేయక ధృతి న్సాంసారికవ్యాపృతి",
        "స్తోమంబుం బచరించుభక్తునకు నీతోడ్పాటు ప్రాప్తించుఁ దా",
        "నేమార్గంబుననో సకాలముగఁ దండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 59,
      "lines_telugu": [
        "పరులం దుండేడు తప్పు లెంచి సవరింపం జూచుకంటె న్ననున్",
        "దురితాపేతుని దొల్తఁ జేసుకొను టెంతోమంచి, దే మన్న, న",
        "క్కరిణి న్నేను మెలంగినం, దఱుఁగు లోకంబందుఁ బాపాళి నొ",
        "క్కరుఁ డైన, న్మహి కద్దిలాభమె యగుంగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 60,
      "lines_telugu": [
        "నిసువుం దల్లి జలంబుతోఁ గడిగి మేనిన్ శుభ్రముం జేసినన్",
        "వెస బూడ్డం బడి వాఁడు చేసికొను దాని న్వెండి యేవంబుగా;",
        "ససిగాఁ జేసి గురుండూ చిత్తమును దాఁ జన్నంత, శిష్యుండు న",
        "ట్లే సుఖాభాసములందుఁ జిక్కి చెడుఁ తండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 61,
      "lines_telugu": [
        "సరిగా వంకరఁ దీర్చి కుక్కురపుఁబుచ్ఛం, బద్దివిడ్వంగనే",
        "మరల న్వంకరపోవుఁ దొంటిగతి; నమ్మాడ్కి న్మహాతేజుఁ డొ",
        "క్కరుఁ డేతెంచి ప్రపంచ మచ్చముగఁ దాఁ గావించి యేగంగనే",
        "తిరుగ న్గిల్బిష మంది చెందునది యార్తి న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 62,
      "lines_telugu": [
        "ఎవ్వండైనను జేసె నే నెదియొ దుష్కృత్యంబు గర్వంబునన్",
        "నవ్వంగూడ దొరుండు వానిఁ గని; మానైర్మల్య మిట్టే సదా",
        "దవ్వై మమ్మెడఁ బాయకుండు ననుచు ననుచు న్ధైర్యంబుతో నిల్చి వా",
        "క్రువ్వ న్శక్తులు గారు నీయెదుట నేరున్ రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 63,
      "lines_telugu": [
        "ఏయేవిద్యల నభ్యసించి తనుచుం బృచ్ఛింప వీవెప్పు, డిం",
        "కేయేసత్కృతు లాచరించి తనుచుం బృచ్ఛింతువే కాని; యెం",
        "తో యాహ్లాదకరంబుగాఁ బలికి తోహో! యంచు నా, కచ్ఛమౌ",
        "న్యాయోపేతచరిత్ర మెచ్చుకొనుదయ్యా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 64,
      "lines_telugu": [
        "ఆయతున్నతు లుండుభూరుహము వాత్యాబాధపాలౌఁ దృణం",
        "బాయసంబును జెంద దట్టు; లటె యౌద్ధాత్యాధికుం డెందెడున్",
        "మాయాబాధలు సంస్కృతి, న్వినయసంపన్నుం డటు ల్గాక తా",
        "హాయి న్జేయును జీవయాత్ర జగదీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 65,
      "lines_telugu": [
        "ఔచోఁ గానిస్థలంబున న్నిజమహత్త్వావిష్క్రియోత్కంఠతో",
        "వాచాడంబర మేచి చూప, కితరుల్వాక్రుచ్చువాక్యంపుసా",
        "మీచీన్యంబు గ్రహించి దానివలన న్మేలొందుప్రోడండెపో",
        "నీచిత్తంబున కించిధన్యుఁ డగుఁ తండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 66,
      "lines_telugu": [
        "తొలుతం జెడ్డతలంపు పుట్టు; నది తోడ్తోఁ జంపకున్న న్మదిన్",
        "గలుగుం దానికిఁ బుష్టి నిచ్చెడు నసంఖ్యాకంబు లౌభావనల్;",
        "పలుదుర్వాంఛలు గల్గువెంకఁ; గడ కావాంఛల్క్రియారూపమై",
        "కలిగించు న్సుఖనష్టి రెంతను, శుభాంగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 67,
      "lines_telugu": [
        "మరణం బొందెడువేళఁ, గుత్తుకకు శ్లేష్మం బడ్డమౌవేళ,నం",
        "దరు \"నన్నెవ్వరి కప్పగించి చనె?\" దన్నాదంబె గావించియే",
        "డ్తురు శాంతిం జననీక; యచ్చటి యొకండు న్నిన్నుఁ బ్రార్థించినీ",
        "చరణాబ్జస్మృతిఁ దేఁడు వానికి! రమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 68,
      "lines_telugu": [
        "తనయిష్టానుసృతి న్గృహంబుఁ దను చిత్తవ్యాపృతు ల్సాగుచో,",
        "మన మత్యంతము శాంతినుంట యది సామాన్యంబే; యింకెవ్వఁడుం",
        "డును శాంతాత్మతఁ గ్రూరకష్టదశయందు న్వాఁడె నీసత్యభ",
        "క్తనికాయంబునఁ జేర్చుకోఁదగు ననంతా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 69,
      "lines_telugu": [
        "అంతస్సార మెఱుంగ సాధనము గాదైశ్వర్యసంపత్తి, య",
        "త్యంతంబైన ప్రలోభకార్థనిచయం బాపత్తులుం గాని; స్వ",
        "ర్ణాంతస్థ్సంబగు నుగ్గుఁగాంచ నొరగల్లౌఁగాని స్నిగ్ధంబు భా",
        "స్వంతంబౌ మొకమాలుగాదు జగదీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 70,
      "lines_telugu": [
        "కాంతం గాంచనము న్శరీరసుఖము న్గావంచు వర్జించి నీ",
        "చెంత న్భక్తులు చేరుటేల? యన, నీ శ్రీపాదపద్మద్వయీ",
        "చింతాలభ్యసుఖంబు వానివలన న్సిద్ధించుసౌఖ్యంబుఁ దా",
        "నెంతో మించి యొసంగుచుండుటనే తండ్రీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 71,
      "lines_telugu": [
        "అనుతాపాగ్ని మదీయకిల్బిషవనం బామూలదాహంబుచే",
        "సినవెన్క న్భవదీయభవ్యగుణసంస్మృత్యాదులం బిట్టు నా",
        "కనులం బుట్టునుసుశీతలశ్రుతతి నాకాఁక న్శమింపంగఁజే",
        "సి, నను న్భక్తి సుదాబ్ధిఁ దేల్పఁగదవే రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 72,
      "lines_telugu": [
        "అకలంకాత్ముల దీర్ఘజీవనతఁ పుణ్యం బుర్విఁ బెంపొందు; దు",
        "స్ప్రకృతివ్రాతము దీర్ఘజీవనతచే వర్ధిల్లుఁ బాపంబె; కో",
        "రక తీర్ఘాయువు పాపి మృత్యువునె కోరంజెల్లు నద్దానవా",
        "నికి న్యూనాఘపులాభ మౌను గనుక న్శ్రీరామచంద్రప్రభూ!"
      ],
      "makutam_telugu": "శ్రీరామచంద్రప్రభూ!",
      "Chandassu": "మత్తేభము"
    },
    {
      "id": 73,
      "lines_telugu": [
        "నీపాదాంబుజచింతనాభ్రధునిలో నేస్నానముం జేసి నా",
        "పాపౌఘంబులఁ గడ్డివైచుకొని శుభస్వాంతత న్నిల్చి నీ",
        "రూపంబు న్మదిఁగట్టి మృత్యువును మిత్రుంవోలె రావొయి యం",
        "చాపద్భాంధవ! నిల్చు నిర్భయత నీవా? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 74,
      "lines_telugu": [
        "అన్నం బంబువు లగ్ని గాలి పొగబండ్ళాకాశయానంబు లిం",
        "కెన్నో మానవసౌఖ్యసాధనము లీ పృధ్వీస్మృతిం దెచ్చు; ని",
        "ట్లున్న, \"న్జీవితమధ్యమందు మృతిలో నున్నను నే\" నన్నమా",
        "ట న్నీమాయ జడుండు తామఱచుఁ గట్టా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 75,
      "lines_telugu": [
        "సువిచారంబున నెవ్వఁ డీల్గు టనఁగాఁ జొక్కాల మార్పంచు నెం",
        "చి వపుర్నాశముకై భయంబు మదిలోఁ జెందండొయాతండు మృ",
        "త్యువు నిర్జించినశూరుడే యనఁదగున్, దోఁబుట్టునట్లే యతం",
        "డవలోకించును మృత్యుదేవత మహాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 76,
      "lines_telugu": [
        "చావుం బొందినవానికై పొగులు చశ్రాంతంబు నిర్వేదమం",
        "దేవాఁడు బడియుండఁ డెప్పతివలెన్ సృష్టిస్థమౌ సర్వముం",
        "బోవు న్సాగి; యటంచు నెంచు నెడల న్బోకాడుఁ దోక్తో(?) నహం",
        "భావం; బంత నరుండు ధన్యుఁడగుజుమ్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 77,
      "lines_telugu": [
        "గదిలోనుండి మఱొక్కటౌగదికి నేగ న్రేయి బాలుండు తా",
        "బెదరు న్మధ్యతమఃప్రదేశము సొరన్ భీకారణాభావ మం;",
        "దిదియే మాదిరి మృత్యుభీతి గదురు న్హృద్వీథి నజ్ఞాని కం",
        "చుదితంబౌ నుడి సత్యమైన నుడిగాదో? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 78,
      "lines_telugu": [
        "నొగులౌ నెత్తగు రెండుపీఁటలపయి న్గూర్చుండ యత్నించినన్;",
        "వగయౌ నిర్వురు స్వాములం గొలుచు దుర్భాగ్యంబు ప్రాప్తించినన్;",
        "జగతి న్నీకు ధనాధిదేవతకు నర్చల్సేయ నుంకించినన్",
        "సుగము న్మేమటె కోలుపోదు మిట నందు, న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 79,
      "lines_telugu": [
        "తనకే దన్యులు చేయఁగా వలయు నంతాపర్యమో తను దా",
        "నిని జేయ న్వలె వారి; కన్యు లిఁక దేనింజేయఁ దానొచ్చు దా",
        "నిని జేయం దగ దెప్పు డన్యులకు; దీనింబట్టి సాగించు జీ",
        "వన మెవ్వాఁడతఁడౌను రెంతసుఖి దేవా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 80,
      "lines_telugu": [
        "ఏదెట్లుండును మ్రోల నద్దియె యటే వీక్షింప నౌ న్వచ్ఛమౌ",
        "నాదర్శంబున; నట్లె ద్రష్టలకుఁ జిత్తావస్థ యెట్లుండు న",
        "ట్లే దృష్టం బగు లోక మెల్లఁ; గనుకన్ సృష్టీక్షితంబైన దో",
        "షాదు ల్మావియె, కావు దానివి, మహాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 81,
      "lines_telugu": [
        "కోర న్రా దిహసౌఖ్య మేది నిను భక్తుం; డల్లరాధాంగనా",
        "సారప్రేమయు నిస్పృహత్వ మెద దైవాఱంగ, వాసోజలా",
        "హారాదు ల్సకలంబు నీవె యనుచున్ ధ్యానింప నౌఁ; బ్రార్థనన్",
        "బేరం బాడుట మాకుఁ గూడదు కృపాబ్ధీ! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 82,
      "lines_telugu": [
        "శారీరామయపీడఁ బోవును మనస్స్వాస్థ్యంబు; లోలాంబు కా",
        "సారంబట్టుల చిత్త ముండు నెడ ధ్వస్తంబౌను ధ్యానంబు; నిం",
        "డార న్భక్తిఫలంబు నిచ్చుట కవశ్యం బందుచేఁ బూర్ణదే",
        "హారోగ్యం బని పెద్దలందురు రమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 83,
      "lines_telugu": [
        "స్వాసాహారజలంబుల న్మరలఁ బుష్టం బయ్యెడు న్జీవన",
        "వ్యాపారంబుల జీర్ణమై చెడిన దేహాంశంబు; లవ్వానిచే",
        "నేపుం గాంచు మనంబుగూడఁ; గనుక న్హేయార్థనిర్వృత్తికై",
        "మాపం గూడదు భక్తసారము మహాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 84,
      "lines_telugu": [
        "సంతానార్థమె పెండ్లికాని సురతేచ్ఛాతృప్తిసంభూతమౌ",
        "సంతోషంబున కెప్డు గా దని శ్రుతుల్శాస్త్రంబులు న్జెప్పుటన్",
        "గాంతాభోగపరాయణత్వము నణంగంద్రొక్కి గేస్తుండు తా",
        "శాంతి న్దాంతి గడింపఁ జూడవలె నీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 85,
      "lines_telugu": [
        "విమలాంతఃకరణంబు, దేహబలము. న్విఖ్యాతధీశక్తి, ధై",
        "ర్యము, విత్తాఢ్యత, నూత్నకల్పనసామర్థ్యంబు, డేశంబు, స",
        "ర్వముఁ గోల్పోవుటకుం గతం బరయ నార్యస్తుత్యసద్బ్రహ్మచ",
        "ర్యము లేకుంతయె యంచుఁ దోఁచు రఘువీరా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 86,
      "lines_telugu": [
        "క్రిమిసందోహమువంటిసంతతి, కభుక్తిన్దేశ మందెల్లఁ బ్రే",
        "తము లట్లుండెడు వారికిం గొద వొకింతన్లేదు! సద్భ్రహ్మచ",
        "ర్యము తర్వాత గృహస్థులై కనిన శౌర్యస్ఫీతులౌ వారు మా",
        "త్రము కన్పింపరు నిన్నుబొంట్లు మహితాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 87,
      "lines_telugu": [
        "వాసంబందునఁ బెద్దవారినడత ల్వైవాహికాచారముల్,",
        "గ్రాసంబందున లేమి నేమము, లసద్గ్రంధాదులు, న్రంతుకై",
        "యౌసంకల్పలఘుప్రసంగములు, నిత్యాదు ల్మఱెన్నో శమా",
        "భ్యాసోరుప్రతిబంధకంబు లగు దేవా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 88,
      "lines_telugu": [
        "నీరాహారసుషుప్తివాంఛల నెటుల్నిర్జింపలేఁడో నరుం,",
        "డారీతి న్వనితాభిలాషయును దానడ్డంగలేఁ డంటని",
        "స్సారాసత్యపుమాట కానియెడ, భీష్మప్రాయులైనట్టిలో",
        "కారాధ్యు ల్భువి నుంటసాధ్య మిపు డెట్లౌ? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 89,
      "lines_telugu": [
        "హిందూదేశపుఁ బ్రస్తుతస్థితికి నెన్నేఁ గారణాలున్న; విం",
        "కందు న్బాల్యవివాహము ల్కనఁగ మూలాధారము ల్పల్విస",
        "స్తందోహంబుల కంచుఁ జెప్పుదురు పెద్దల్పెక్కు; రామాట ని",
        "స్సందేహం బని నాకుఁ దోఁచెడు రమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 90,
      "lines_telugu": [
        "తినునాహారముఁబట్టి యుండు మనము న్దేహంబు; జిహ్వేంద్రియం",
        "బును స్వాధీనము చేసికొన్న నిరతంబు ల్వశ్యమై యుండుఁ; గా",
        "వున, నద్దానిని బ్రహ్మచర్యనియమంబు న్నిల్పుకోఁజూచువాఁ",
        "డు నిరోధించుక వర్తులన్వలయు నెప్డు న్రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 91,
      "lines_telugu": [
        "శమసంపత్తి, చిరాయు, వద్భుతమనీషాశక్తి, యారోగ్యతే",
        "జముఁ ద్వత్సృష్టిరహస్యవేత్తృతయు, నిచ్ఛాసత్వంపుబెంపు, స",
        "త్యముగా నిన్ను నెఱుంగఁజాలు మహితత్వంబు, న్సదాబ్రహ్మచ",
        "ర్యమునం గల్గు నమూలలాభములు దేవా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 92,
      "lines_telugu": [
        "విమలస్వాంతత నిన్నుఁ గొల్వనొ, రుజావృద్ధత్వపీడార్తులౌ",
        "తమవారిం బరిచర్యలం దనుపనో, దైన్యస్థమౌనాత్మదే",
        "శము సేవింపనొ, పెండ్లిమానుకొని యిచ్ఛాపూర్వకబ్రహ్మచ",
        "ర్యముతో నుందురు కొందఱుత్తములు దేవా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 93,
      "lines_telugu": [
        "తన్నట్లే సకలేతరోరుతరభూతవ్రాతముం జూచుకొం",
        "టెన్నం గష్టతమంపుఁగృత్య మగుచో నిం కన్యజీవాళియం",
        "దు న్నైసర్గికవృత్తిమైఁ బొడమునా దుర్ద్వేషభావంబుతోఁ",
        "దన్ను న్భక్తుఁడు చూచుకోవలయు సీతారామచంద్రప్రభూ!"
      ],
      "makutam_telugu": "సీతారామచంద్రప్రభూ!",
      "Chandassu": "శార్దూలము"
    },
    {
      "id": 94,
      "lines_telugu": [
        "వినయం బున్న సమస్తసద్గుణము లావిర్భూతమౌ నద్ది భ",
        "క్తున కావశ్యక మైనలక్షణము తన్మూలంబుపై నిల్చుఁ ద",
        "క్కినయాధ్యాత్మికవృద్ధి యంతయును ముక్తింగూర్చుసామాగ్రియున్",
        "ఘనసౌధంబు పునాదిపైనె నిలుచుంగా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 95,
      "lines_telugu": [
        "ధనవిద్యాదుల పెంపుచే నర్న కౌద్ధత్యము రానున్నచోఁ",
        "దనకంటె న్బలవత్తరుం దలఁచి డిందంజేయ నౌ దాని; నిం",
        "కను గష్టంబులఁ గల్గకుందు నడఁపగానౌఁ బ్రపంచంబులోఁ",
        "దనకంటెం బృధుకష్టజీవిఁ గని; సీతారామచంద్రప్రభూ!"
      ],
      "makutam_telugu": "సీతారామచంద్రప్రభూ!",
      "Chandassu": "మత్తేభము"
    },
    {
      "id": 96,
      "lines_telugu": [
        "రానున్నట్టి విపత్తుల న్నరుఁడు నేరం డడ్డి యాఁపంగఁ తాఁ",
        "గాన, న్వానిని ధీరచిత్తతఁ సితిక్ష న్సైఁచుకొం టొప్పు; నేఁ",
        "డేని న్నీరధిఁ గూలి వీతధృతియై యిట్టట్టు తాఁ గొట్టుకో",
        "కానీటం బడియున్నఁ దేలి మను నీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 97,
      "lines_telugu": [
        "శ్రమ మెంతెక్కువయైన దానింవెనుకం బ్రాప్తించు సౌఖ్యంబు గా",
        "టమె యౌ నంతగ; నిన్నె నమ్ముకొనియుంటం గల్గు మోదంబుతో",
        "సమమౌ మోదము లేమి, నద్ది యగుఁ గష్టం బందునేకానఁ, గ",
        "ష్టములే భక్తులు కోరుకొందురెపుడీశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 98,
      "lines_telugu": [
        "ఎవఁడుం దాఁ దసచర్మచక్షువులతో హృద్భావనాతీతమౌ,",
        "రవికోటిద్యుతి మించుదీప్తి గలదౌ బ్రహ్మాదిదేవార్చ్యమౌ",
        "భవదీయాకృతిఁ జూడలేఁ డని కృపన్భావించి యపప్పు డీ",
        "వవతారంబుల నెత్తుచుందు పరమేశా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "మత్తేభము"
    },
    {
      "id": 99,
      "lines_telugu": [
        "\"నీపాపంబులఁబట్టి నీగతులు నిర్ణీతంబులౌ\" నందువే",
        "నోప న్నే నిలువంగ నీయెదుట న్యాయోద్వృత్తికిన్! నీవిఁకే",
        "పాపుఘం బవలీలక్షాళిత మొనర్ప న్ద్క్షమౌ సత్కృపా",
        "కుపారం బవు! నన్నుఁబ్రోవభారమొక్కో? రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 100,
      "lines_telugu": [
        "\"నీకర్మం\" బని కన్ను దుడ్చి చను, దంతేకాని నీవే సదా",
        "వాకు న్భావముఁ గర్మము నండపి సర్వప్రాణులం ద్రిప్పు దీ",
        "లోకంబందున; నిద్ది దూషణముగా లోనెంచి కోపింపక",
        "య్యా! కేల్మోడ్చి నమస్కరింతుఁ బరమాత్మా! రామచంద్రప్రభూ!"
      ],
      "makutam_telugu": "రామచంద్రప్రభూ!",
      "Chandassu": "శార్దూలము"
    },
    {
      "id": 101,
      "lines_telugu": [
        "వందనము సుందరాంగా!",
        "వందనము మపవర్గసౌఖ్యవరదాయి! ప్రభూ!",
        "వందనము దేవదేవా!",
        "వందన మోజానకీధవా! శ్రీరామా!"
      ],
      "makutam_telugu": "శ్రీరామా!",
      "Chandassu": "కందము"
    },
    {
      "id": 102,
      "lines_telugu": [
        "వందన మానందాత్మక!",
        "వందన మోచిత్స్వరూప! వందన మభవా!",
        "వందనము భక్తకల్పక!",
        "వందన మఖిలప్రపంచపాలక! రామా"
      ],
      "makutam_telugu": "రామా",
      "Chandassu": "కందము"
    },
    {
      "id": 103,
      "lines_telugu": [
        "శ్రీరామా! శ్రీరామా!",
        "శ్రీరామా! రామ! రామ! శ్రీరఘురామా!",
        "శ్రీరామా! శ్రీరామా!",
        "శ్రీరామా! రామ! రామ! సీతారామా!"
      ],
      "makutam_telugu": "సీతారామా!",
      "Chandassu": "కందము"
    }
  ]
}

{
  "shatakam_title_telugu": "మాతృశతకము",
  "author_telugu": "మాతూరి అప్పావు మొదలారి",
  "year": null,
  "poems": [
    {
      "id": 1,
      "lines_telugu": [
        "శ్రీపతియైనఁ గాని విధుశేఖరుఁడైన త్రిశూలపాణియై-",
        "నా పరమేష్ఠియైన గణనాయకుఁడైన రమామృడానులై-",
        "నా పలుకుం బొలంతియయినా పరిరక్షణకార్యసత్క్రియో-",
        "ద్దీపనబోధనోక్తులను దెల్పను తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 2,
      "lines_telugu": [
        "జలరుహనేత్రుఁడైన యల చక్కనిదేవునిబొడ్డుతమ్మిలో-",
        "పలను జనించి వాగ్వనిత పాలిటి పెన్నిధియో యనంగఁ బెం-",
        "పలరిన బ్రహ్మసృష్టికిని నాదిమకారణమై త్రయీమయో-",
        "క్తులఁ గొనియాడి నాద్యయగు తొయ్యలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 3,
      "lines_telugu": [
        "చిఱుతతనంబునన్ జెలులఁ జేరి విహారము సల్పువేళ నా-",
        "దరమునఁ గొయ్యబొమ్మను ముదంబునఁ బుత్రునిగాఁ దలంచి తాఁ",
        "పరవశమొంది వేడుక నెపంబిడి లాలనఁ జేసి మిక్కిలిన్",
        "మురిపముఁ గాంచి మోహమున నూల్కొను తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 4,
      "lines_telugu": [
        "బాలలఁ గూడి బొమ్మ నొడిపైఁ గడుఁబ్రేమ చెలంగ నిల్పి తా-",
        "నోలలు పాడుచున్ బొదలి యుగ్గిడి కేలను మేను దువ్వుచోఁ",
        "చాల మనంబుతో నిటులఁ జక్కనిపట్టిని గాన నెప్పుడో",
        "కాల మటంచు నెంచు మదిఁ గల్గిన తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 5,
      "lines_telugu": [
        "ఇలఁ గల దేవతాతతులనెల్ల మనంబున నెంచి నామముల్",
        "పలుమఱు నోటఁ బల్కుచును బార్వతి గేహముఁ జొచ్చి శాంభవీ-",
        "లలితకుమారసంభవఫలప్రదమైన వివాహమింకఁ గా-",
        "వలెనని మ్రొక్కి వేఁడు సుతవాంఛకుఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 6,
      "lines_telugu": [
        "చిలుకలు లేని పంజరము శీతమయూఖుఁడు లేని రాత్రి చెం-",
        "గలువలు లేని పెంగొలను గాదె పరేహసుఖప్రదానని-",
        "ర్మలగుణశాలి నాఁ దగు కుమారకునిం గనలేనిదాని మే-",
        "ల్చెలువమదేల యంచు మదిఁ జింతిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 7,
      "lines_telugu": [
        "సుతులను గన్నయట్టి నెఱసుందరులం గని భాగ్యభోగసం-",
        "గతమతులార నందనులు గల్గుటకున్ దిటమార నేమి నోఁ-",
        "చితిరొ తపంబు లేమి మఱి చేసితిరో యని పుత్రవాంఛలోఁ",
        "కుతుక మెలర్పఁగా నడుగు కోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 8,
      "lines_telugu": [
        "పొరుగిరుగిండ్ల భామినులు పుత్రులు గల్గుట కాత్మతత్త్వసు-",
        "స్థిరమతిఁ జేయు సాధనముఁ జెప్పిన య ట్లుపవాసదేవతా-",
        "చరణయుగార్చనప్రభృతి సత్కృతులెల్లను దానొనర్చుచోఁ",
        "జిఱుతల మీఁది యాశ మదిఁ జేడ్పడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 9,
      "lines_telugu": [
        "తనయుని మీఁది బాళి మదిఁ దాఁకినచో నుపవాస మీశ్వరా-",
        "ర్చనమును నోములాదియగు సత్క్రియలెల్లను జేయుచో నెదం",
        "బెనఁగిన ప్రేమమై నొగిఁ దపింపఁగ నోర్చుచు సౌఖ్యమేమి నె-",
        "మ్మనమున నాస పాల్పడని మానినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 10,
      "lines_telugu": [
        "సేతువులో మునుంగు నతిశేముషి దీనుల నన్నదానసం-",
        "ప్రీతులఁ జేయు దేవతలఁ బేర్కొను నైదువరాండ్ర కెల్లన-",
        "య్యే తనివారు వాయనములిచ్చుఁ బురాణము లాలకించుఁ దా-",
        "నేతఱి నోమునోఁచుఁ దనయేచ్ఛను దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 11,
      "lines_telugu": [
        "మోద మెలర్పఁగా దనయమోహము చేతను బిప్పలద్రు నా-",
        "గాది ప్రతిష్ఠలెల్ల జనులందఱు సంతసమందఁ జేయుచో,",
        "బేదఱికం బదెంత మఱి బిడ్డలు గల్గినఁ జాలునంచు నా-",
        "పాదన జేయుచో నెపుడుఁ బల్కెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 12,
      "lines_telugu": [
        "ఇలఁ బెఱవారినందనుల నెత్తుచు ముద్దిడుచోఁ బెనంగి య-",
        "న్నులఁ గని బిడ్డలెన్నటికినో కననోఁతు నటంచు బల్కి లే-",
        "మొలకమెఱుంగునవ్వులకు మోదముఁ జెందుచు నిష్టదైవమున్",
        "దలఁచుచు బుత్రవాంఛ మతిఁ దాఁకిన తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 13,
      "lines_telugu": [
        "తనయుల బాళి మ్రుగ్గులిడుఁ దాలిమి మీఱఁగ నెవ్వరేమి చె-",
        "ప్పిన నది సేయుచుండు నిలవేల్పులకున్‍ మఱి మీఁదు గట్టు దా-",
        "ననయము గర్భహేతువివిధౌషధముల్ పచరించు ధర్మచిం-",
        "తన నొకకాలమైన మదిఁ దప్పని తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 14,
      "lines_telugu": [
        "అనయము నందనేచ్ఛ హృదయంబున మల్లడిసేయ మీనలో-",
        "చన నిలయంబులో నిలిచి షణ్ముఖునిం జెలువారఁ గన్న యో",
        "జనని దయానిధీ సుతులఁ జయ్యననిమ్మని నెమ్మి మీఱఁగా",
        "మునుకొని సాగిలం బడుచు మ్రొక్కెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 15,
      "lines_telugu": [
        "మునుకొని తాను బెద్దలకు మ్రొక్కిన వారును బ్రేమఁ బుత్రులం",
        "గనుఁగొని సర్వకాలము సుఖంబున నుండుదు వీ వటంచు దీ-",
        "వన లిడునంతలోనన సువర్ణమహీధర మెక్కినట్లు నె-",
        "మ్మనమున జాల సంతసిలు మానినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 16,
      "lines_telugu": [
        "ఎఱుకులసానిగద్దె విననెంచు మనోరథ ముప్పతిల్లఁగాఁ,",
        "గరగతలేఖ లూర్జితముగాఁ గని పెద్దలు నీకుఁ బుత్రులే-",
        "వురు గలరన్న మాత్రమున నూరట దోఁప సుతేచ్ఛ లోన ము-",
        "ప్పిరిగొన సంతసిల్లి మది బేర్చెడు తల్లినిఁ బోలరెవ్వруన్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 17,
      "lines_telugu": [
        "నెల నిలిచెం గదే యనుచు నీరజపాణులు పల్కునంతలో-",
        "పల నిధిఁ గన్నయ ట్లుదరభాగములోపలఁ పిండ ముష్ణమున్",
        "దొలఁగెడు రీతి భోజనవిధుల్ మఱి గోరుచుఁ బుత్రమోహ మ-",
        "త్యురుతరభంగిఁ గొల్పు వగనుండెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 18,
      "lines_telugu": [
        "వేవిళు లోఁకిరింతలును విన్నఁదనంబును దోఁప డస్సి గ-",
        "ర్భావరణార్భకావనశుభక్రమ మొప్పఁగ మంత్రతంత్రసం-",
        "భావన మీఱ మాంత్రికుల భావనఁ జేయుచుఁ ‘బుత్రవృద్ధికిన్",
        "దైవము తోడు గావలె సదా’ యను తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 19,
      "lines_telugu": [
        "నెల నిలువన్ మనోరథము నివ్వటిలంగను బైఁడిరక్ష రే-",
        "కులు మెడఁగట్టు మోమునను గోరిక మీఱ విభూతిఁ బెట్టు దా-",
        "నలయక గాలి సోఁకెడునటంచు సుతేచ్ఛను నాఁడునాఁటి కీ-",
        "చెలువున నుత్తమక్రియలు చేసెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 20,
      "lines_telugu": [
        "చెలు లిటు రమ్మటంచుఁ దనుఁ జీఱిన వేసట గర్భగోళసం-",
        "కలితసుతావనేచ్ఛఁ జనఁగా మఱి యూహఁ దొలంగు దేహళీ-",
        "స్థలి నెగదాఁటనేరనని తగ్గులు మిఱ్ఱులు చూచి తిన్నఁగాఁ",
        "గలక దలంగి తా నడచు కామినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 21,
      "lines_telugu": [
        "మాసములెల్లఁ బూర్ణమయి మానవతీమణి గర్భవేదనా-",
        "యాసముతోడ నుండుతఱి నంగన పుత్రునిఁ గాంచె నన్నుఁ దా-",
        "నా సడి విన్న మాత్రమున నా వచనం బమృతప్రవాహధా-",
        "రాసమమైనచో మనము రంజిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 22,
      "lines_telugu": [
        "విసుకుచు బిడ్డనుం గనిన వేదనఁ కుందుచు నున్నయప్పు డా",
        "నిసుపును దెచ్చి పొత్తులను నించినచోఁ దన కష్టరీతులన్",
        "మసలక తత్సుతావనవిమర్శ ఘనంబుగఁ జిందు ద్రొక్క దా-",
        "మసమునఁ బ్రోచు నేర్పుగల మానిని దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 23,
      "lines_telugu": [
        "చిఱుత జనించునంతఁ దన చిత్తము సార్థకమై చెలంగిన-",
        "ట్లురుతరభాగ్య మబ్బినటు లుర్వి సమస్తము నేలినట్లు పెం-",
        "దురమున గెల్చుచో విజయతూణము లెల్లెడ నాఁటినట్టు ల-",
        "బ్బురముగ సంతసిల్లు విరిబోఁడిని దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 24,
      "lines_telugu": [
        "పురిటిలు సొచ్చి యున్నతఱిఁ బుత్రునకున్ వివిధోపచారముల్",
        "మెఱవడి చేయువారలను మిక్కిలి ప్రార్థన చేసి దేవతా-",
        "తరుణులయట్లు చూచు నెఱ తాలిమి మీఱగ నిట్టు లర్భకా-",
        "తురమున నేమి చెప్పవలెఁ దొయ్యలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 25,
      "lines_telugu": [
        "తన కుపచారముల్ జరుపు తామరసాక్షులఁ జూచి బిడ్డ కిం-",
        "పొనరఁగ బోరుమాన్పి చెలువొందఁగ నుగ్గిడరమ్మ మీరలే",
        "దినదినమంచు బల్కి తన దేహసుఖం బిసుమంతయైనఁ గో-",
        "రని తనయావనక్రియల రంజిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 26,
      "lines_telugu": [
        "ప్రమదము మీఱఁ గన్న యల బాలునకై యొకవేళఁ బక్షిదో-",
        "షమొనరు దృష్టి సోఁకు గ్రహసంసరణంబును గాలి ముట్టు దో-",
        "షము మొదలైన దోషములు సంధిలకుండఁగ నంతలోన వే-",
        "గమునను రక్షరేకు మొలఁ గట్టెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 27,
      "lines_telugu": [
        "పురుడు చనంగ జాతకపుఁ బొంక మెఱింగినయట్టి పెద్ద లా-",
        "దరమున దీర్ఘకాలము ముదంబున మీనవిలోచనాతివి-",
        "స్ఫురకరుణావిశేషమున శోభిలుచుం భవదాత్మజుండు బ-",
        "ల్వరలు నటన్న మాట విన వాంఛిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 28,
      "lines_telugu": [
        "నెలపురు డీఁగుదాఁక బలునే ర్పలరారను మూలయింటిలో-",
        "పలఁ బరు లెవ్వరేని తన పట్టినిఁ జూచిన దృష్టి దాఁకు ని-",
        "మ్ముల నని దాఁచి గాలితెఱ ముంగలఁ దానొనరించి పెంపుటిం-",
        "తుల పయిఁగాఁపుగా నిడిన తొయ్యలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 29,
      "lines_telugu": [
        "కారము నూరిపోయు నెడ గాసిలనీయదు బోరుబెట్టినన్",
        "గూరిమితోడ నెత్తుకొని గుబ్బల పాలిడు జోలఁ బాడు స-",
        "త్కారము మీఱుచోఁ గసురు దాఁకె నటం చని కుందుఁ బుత్రలీ-",
        "లారతి నాఁటనాఁట నిటుల న్మదిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 30,
      "lines_telugu": [
        "తన పొరుగిండ్ల భామినులు తారసిలంగను దృష్టి తాఁకునో",
        "యని మిహిరాదిక గ్రహచయాభిమతు ల్పచరించి మీనలో-",
        "చనను దలంచి నందనుని సంగతిఁ బాయక ప్రోవవమ్మ యో",
        "జనని యటంచు నంజలులు సల్పెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 31,
      "lines_telugu": [
        "పెనఁకువ మీఱునంతఁ దన బిడ్డపయిం గలయట్టి బాళిచే-",
        "తను మలమూత్రము ల్గడుముదంబున నెమ్మెయిఁ బూసినట్టి చం-",
        "దనహిమనీరసౌరభము దారిఁ దలంచు నిజాన్వయాబ్ధిచం-",
        "ద్రునిఁ గనినట్లు బొంగు భళిరే యల తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 32,
      "lines_telugu": [
        "అనుదిన మాత్మసంభవున కాముద ముగ్గిడు నంతమీఁద లో-",
        "చనములు ముక్కు పెందొడలు చంకలు కాళ్లును చేతు లాదిగాఁ",
        "గను సమమొందఁగా నివిరి చక్కనివాఁ డగునట్లు చేయు నే-",
        "ర్పున నలరారుచున్న ననబోణినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 33,
      "lines_telugu": [
        "పిడికిలి పట్టువేళఁ దనుఁ బేర్కొని నవ్వెడువేళ నోరలం",
        "బడియెడువేళ నూకురులు పల్కెడివేళను దోఁగులాడుటన్",
        "దడఁబడువేళఁ జూడఁ గని తప్పుటడుంగిడువేళఁ బ్రేమ బల్",
        "గడలుకొనంగ సంతసిలు కామినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 34,
      "lines_telugu": [
        "బాలుని వృద్ధికై యొరులు పల్కినయట్టుల నెంత ద్రవ్యమై-",
        "నా లవమాత్ర మంచుఁ దన నాథునకున్ దెలియంగఁ బల్కుచున్",
        "లీల ఘటించి నందనుని లీలలకు న్మది సొక్కి యోగులం",
        "బోలినయట్టులుండు ననబోణినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 35,
      "lines_telugu": [
        "మన మతిప్రీతి నొంద నొకమంచిముహూర్తముఁ జూచినంతఁ దా-",
        "ననువమరంగ రంగలరు నన్నము ముట్టఁగఁ జేసి బిడ్డఁ డిం-",
        "పెనయఁగ నాఁకఁటం బొదలి యెన్నఁడు బువ్వదినంగ నేర్చునో",
        "యని మది నూహ పాల్పడిన యంగనఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 36,
      "lines_telugu": [
        "చెలు లుదకంబు దేరఁ దన చేతను నూనియఁ దోఁగ నంటుచోఁ",
        "దల జలకంబు లార్చి బలుతాలిమితోఁ తడి యొత్తి మోమునన్",
        "దిలకముచుక్క బొట్టువలె దీరిచి సంతసమంద నాత్మలో-",
        "పల నలరారుచున్న యల భామినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 37,
      "lines_telugu": [
        "ఇంతులఁ జూచి మీ సుతుల కే పస రుగ్గిడినారు మీరు గో-",
        "రంత యెఱుంగఁ బల్కఁగదరమ్మ యటంచుఁ చికిత్స దోఁప నిం-",
        "తంతనరాని యౌషధము లారయుచున్ గడుబ్రోచుచున్న ధ-",
        "న్వంతరియో యనంగఁ జెలువారెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 38,
      "lines_telugu": [
        "భావ మెలర్ప మూలికల భావన చేసినయట్టి బంగరుం",
        "దీవెల నూకచిట్టుడుకు దీసి మరీచిఘృతోచితంబుగాఁ",
        "ద్రావఁగఁ జేసి వేఁడి జలధారల మేను గడింగి నిద్దురం",
        "బోవఁగ జోలఁ బాడుచును బొంగెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 39,
      "lines_telugu": [
        "క్షీరము శర్కరాన్నమును జిక్కని గట్టిపెరుంగు పాయసం-",
        "బారయ బొజ్జ నిండునటు లామెతగాఁ దినిపించి బిడ్డఁ డే-",
        "మో రహిలేక ముట్టఁ డని మో మఱ వాంచుచు “ముద్దులయ్యగా,",
        "రార” యటంచుఁ బిల్చుచును రాజిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 40,
      "lines_telugu": [
        "చిఱుతను జంకఁ బెట్టుకొని చిత్రముఁ జూపుచు వెండిగిన్నెలో",
        "మెఱయుచునున్న బువ్వఁ దినుమీ తినకున్నను బూచివాని వే-",
        "గిర మిదె పిల్తునంచు నళికించుచుఁ గాకికి వేతునంచుఁ తా",
        "బిరబిర చేతిముద్దఁ దినిపించెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 41,
      "lines_telugu": [
        "అరమర మానుచున్ గురుపదార్థము లెవ్వి భుజించితేని పా-",
        "లరుగవు బిడ్డకంచు విహితాశనముం గబళించుచోఁ బరా-",
        "త్పరుని మునీంద్రు లట్లు సుతతత్పరదృష్టు లనంతపథ్యవి-",
        "స్ఫురణఁ జెలంగుచున్న యిలసుందరిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 42,
      "lines_telugu": [
        "ఆఁకొని పోరువెట్టునెడ నారయ నడ్డముగాఁ తనూజునిం",
        "జేకొని క్రుచ్చి ముద్దిడుచుఁ జెక్కిలి దువ్వుచుఁ “బాయి ద్రావ రా-",
        "రా కనతండ్రి” యంచని మనంబునఁ కుందుచు బొజ్జనిండ ర-",
        "క్షాకలితోక్తిఁ జన్గుడుపు కామినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 43,
      "lines_telugu": [
        "తడఁబడునట్లు ముంగిటను దప్పుటడుం గిడువేళ నజ్ఞతన్",
        "బడునను చింతయు న్నడువఁ బాల్పడెనన్న కుతూహలంబు చే-",
        "డ్పడ నొకటైన మైమఱచి బాలునకున్ దన వ్రేలొసంగి నే-",
        "ర్పడరఁగ ద్రిప్పుచో శుభముఁ బల్కెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 44,
      "lines_telugu": [
        "తన సరిబాలురం గలసి దవ్వుల కాటల కేగియున్నచోఁ",
        "దనయుఁ డిదేమొ లేఁడనుచుఁ దత్తఱ మొందుచు నావ తాగిన-",
        "ట్లనయము నాత్మఁ కుందుచుఁ తదాగమనాభిముఖాభిలాష పై-",
        "కొని కనినంత సంతసిలు కోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 45,
      "lines_telugu": [
        "చిఱుతలతోడ నాటలకుఁ జేతులు జాచుచు సందుగొందులం",
        "బరుగులు పారుచున్న పశుబాధ ఘటించునటంచు సాధ్వసా-",
        "తురమున రాణివాస మటుద్రోసి బహిస్థలి కేఁగి యంత నా",
        "బురుకనిఁ గేల నందికొనిపోయెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 46,
      "lines_telugu": [
        "కడువడి నెందఱిన్ గనినఁగాని తనూజులు చెంతఁ జేరి పైఁ-",
        "బడి మురిపంపుఁ బెంపు నెఱబాధలు పెట్టినఁగాని వేసటం",
        "బడక నితోఽధికంబయిన బాలురఁ గన్వలెనంచు బాళిలోఁ",
        "పొడమి చరించుచుండు విరిబోణినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 47,
      "lines_telugu": [
        "వినవినఁ బాలు గాఱు నెఱవేడుక మీఱఁగ ముద్దుముద్దుగాఁ",
        "దనయుఁడు పల్కుచున్న విని తాఁ గనకం బొడిఁ గట్టినట్లు నె-",
        "మ్మనమున సంతసిల్లుచును మాటికిమాటికి దృష్టి దీయుచోఁ",
        "జను గుడిపించి మై నివురు చక్కని తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 48,
      "lines_telugu": [
        "గునగున నేగుదెంచి తనకు న్మఱి పప్పు లొసంగుమంచుఁ బ-",
        "ల్కిన నెఱముద్దుమాటలకుఁ గేవలము న్మది సొక్కి తద్వచో-",
        "జనితసుధారసానుభవసంగతి నాఁకలి నొప్పిదప్పు లెం-",
        "చని తనుజేప్సితార్థఫలశాలినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 49,
      "lines_telugu": [
        "పెరచిఱుత న్మథింపఁ గని పెంచిన యాబిడ చాడి చెప్పినన్",
        "మఱి విని నీ తనూభవుని మంచికి నీ మది మెచ్చఁబోలు మా",
        "బురుకని గొట్టినాఁడనుచు బొంకి నిజాలయసీమఁ జేరి య-",
        "బ్బురముగ బుద్ధిఁ జెప్పు సిరిబోలిన తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 50,
      "lines_telugu": [
        "తనయుని కొంటెచేఁతలకుఁ దండ్రి యహో బెదరించుచున్న లే-",
        "దనుచు నిజాత్మనాయకుని యాజ్ఞ దొలంగఁగ రాదటన్న వా-",
        "గ్ధన మటు డించి నందనుని దండనపా ల్పడనీక యడ్డముం",
        "జని కరుణింపఁజేయు నెఱజాణను దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 51,
      "lines_telugu": [
        "తలఁపున నున్న భావ మొకదారిఁ జెలంగఁగ వచ్చిరాని మా-",
        "టలు మఱి పల్కువేళఁ గడు ఠాయి జెలంగెడు శౌరిసత్కథా-",
        "కలితవినోదముల్ వినెడు కైవడిగా వడి నాలకించుచో",
        "ఫల మొనఁగూడెనంచు నుతిఁ బల్కెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 52,
      "lines_telugu": [
        "తన తనుజాతుఁ డొక్కతఱిఁ దప్పిదముల్ ఘటియింప భర్త నె-",
        "మ్మనమున సంతసించుటకు మంచివిగా వినిపించు మంచిగాఁ",
        "పను లొనరింప నందఱును “బాలుఁడు యోగ్యుఁ” డటన్న మాటఁ తా,",
        "విని మది సంతసిల్లు నలివేణినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 53,
      "lines_telugu": [
        "తినుకుచు బువ్వఁ బెట్టుమని తేపకుఁ బాతరలాడుఁ బెట్టినన్",
        "గనుఁగొని పాలుపోయుమను గ్రక్కునఁ బోసిన “వెన్న గావలెం,",
        "జనని”యటంచుఁ తా నగడు జేసినఁ కోపము లేక తన్మనం-",
        "బనువడఁ జేసి సంతసిలు నంగనఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 54,
      "lines_telugu": [
        "కలకొలఁదిం దనూజునకుఁ గా నొనరించినయట్టి భూషణం-",
        "బులు ధరియించుచో నెదుటఁ పుత్రునకుం దన దృష్టి తాఁకి మై-",
        "చెలువు దొలంగునో యనుచుఁ జేరువవారలమీఁద దృష్టి నె-",
        "క్కొలుపుచు సంతసిల్లు సుమకోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 55,
      "lines_telugu": [
        "అలసట వేసటల్ దలఁప కాఁకలిదప్పుల మీఁది యాశమై",
        "తొలఁగుచు రాత్రులుం బగలు తోడిచెలు ల్మది మెచ్చఁ తత్తనూ-",
        "విలసనకార్యకర్మపదవిం బడి “భర్తృవినోద మింతకుం,",
        "గలదె” యటంచు సంతసిలు కామినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 56,
      "lines_telugu": [
        "సరసవివేకము ల్దనరుజాడ గలుంగను బిడ్డ నొక్కస-",
        "ద్గురునకు నొప్పగింపుమని కోరిక మీఱ నిజేశుతో మనో-",
        "హరగతి మీఱఁ బల్కి “తనయా విను నీ వెపుడో పురాణవై-",
        "ఖరు లెఱిఁగింతు” వంచుఁ కుతుకంపడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 57,
      "lines_telugu": [
        "శ్రీలు చెలంగఁగాఁ చదువు చెప్పెడువేళఁ బరాకు మాని మా",
        "బాలున కిప్డు విద్య బహుభంగుల నేర్పుమటంచు పెక్కుచం-",
        "దాల నొసంగు వస్తుసముదాయము నాథుఁ డెఱుంగనీక బ-",
        "ల్మాలిమి మీఱ నట్టి సుకుమారిని దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 58,
      "lines_telugu": [
        "చదివితివేని నీ కిపుడు జామఫలంబులు దెచ్చి యిత్తు స-",
        "మ్మదమున మంచిదోవతులు మాడలొసంగుదునంచుఁ బల్కి మే-",
        "ల్పొదలఁగ బుజ్జగించుచును బొంకముగా బడిఁ జేరఁ బంపి తాఁ",
        "పదపడి త్రోవలో నిలుచుఁ బల్మఱు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 59,
      "lines_telugu": [
        "చిఱుతను ద్రోవ బాలకులు చిన్నతనంబునఁ గొట్టకుండ భూ-",
        "సురునకు దిట్టముం బఱుచుచో నిలుచేరను బ్రొద్దుపోవఁగా",
        "నరయుచు బిడ్డఁ డాఁకొనియెనంచు మదిన్ దిగులొంది పిల్వఁగాఁ",
        "పఱచుఁ దనంతటన్ బడికిఁ బల్మఱు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 60,
      "lines_telugu": [
        "పెనఁకువ మీఱ భోజనము పెట్టుమటంచని రాఁ కుమారునిన్",
        "గని చిఱునవ్వు మోవిపయిఁ గ్రమ్మఁగ నీ విపుడేమి నేర్చితో",
        "వినవలెనంచుఁ కోరుచును వేమఱు లాలనసేసి వేడుకన్‌",
        "దినుమని బువ్వఁ బెట్టు యువతీమణిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 61,
      "lines_telugu": [
        "మఱి బడిఁ జేరఁబోవునెడ మార్గములోపల ముల్లు నాఁటునో",
        "మెఱవడి గోవులేమయిన మీదికిఁ జేడ్వడి వచ్చునో యటం-",
        "చఱిమురి కొందఱిం బనిచి యాదటఁ దానును బోవనెంచు వాం-",
        "ఛ రహి చెలంగ నెల్లపుడుఁ జయ్యనఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 62,
      "lines_telugu": [
        "కొడు కెటువంటివాఁ డయినఁ కుంభినిలో నదలింపరాని దుం-",
        "దుడుకయి యున్న నన్యులకు దొడ్డఱికం బెఱిఁగించుచున్ మదిన్",
        "జిడజిడ మాని సంతసము చిప్పిలఁ గంటికి ఱెప్ప చాడ్పునన్",
        "దొడఁబడి ప్రోచుచున్న యలతొయ్యలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 63,
      "lines_telugu": [
        "సదమలరీతు లుల్లసిల సార మెఱింగెడి రీతిఁ జక్కఁగాఁ",
        "జదివితివేని భూజనులు సన్నుతి చేసెద రింతెకాక సం-",
        "పద లెడఁగూడు నీ కనుచు బాలునకు న్మఱి బుద్ధి చెప్పుచో",
        "మది ముదమంది యొప్పెసఁగు మానినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 64,
      "lines_telugu": [
        "తనయుఁడు సర్వవిద్యలను దద్జ్ఞతఁ గాంచి పఠించుచున్నచో",
        "విని పరితోషనీరనిధి వెల్లువగాఁ బయిఁ బాఱినట్లు నె-",
        "మ్మనమున సంతసిల్లుచుఁ ‘కుమారునిఁ గన్న ఫలంబుఁ గంటిఁగా’",
        "యని తలపోయుచుండు కనకాంగినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 65,
      "lines_telugu": [
        "వెడవెడ నింక భోజనపువేళ గతించిన బిడ్డఁడేమొకో",
        "బడి విడి రాఁడు నేఁ డనుచుఁ బాతరలాడుచు నుండునంతలోఁ",
        "గడఁ జనుదేర నెత్తుకొని కౌఁగిటఁ జేరిచి చుంచు దువ్వి మై-",
        "బడలిక దీఱ సంతసిలు భామినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 66,
      "lines_telugu": [
        "తనయుని ముద్దుమాటలకుఁ తా ముదమందుచుఁ తేటనీట మ-",
        "జ్జన మొనరించి మోమునను జాఁదిడి సన్నపుఁ జేలఁ గట్టి బల్",
        "పెనఁకువ షడ్రసాన్నములు పెట్టి భుజించిన “ముద్ద ముట్టలే”",
        "దని పెఱవారితోఁ పలుకులాడెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 67,
      "lines_telugu": [
        "పలుమఱు తాను నందనుఁడు పాఠకశాలకుఁ పోనినాఁడు “నా",
        "పలుకు వినంగదయ్య మృదుభాషణ లాడఁగదయ్య సత్యమున్",
        "బలుకఁగదయ్య నీ కెపుడు భాగ్యము గల్గు” నటంచు బ్రేమతోఁ",
        "దెలుపుచు బుద్ధిఁ జెప్పు యువతీమణిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 68,
      "lines_telugu": [
        "సరసులు మెచ్చఁగా గణితశాస్త్రము నేరిచి సంఖ్యలెల్ల సు-",
        "స్థిరమతితోడఁ జెప్పుటకుఁ తెల్వి వహించినయట్టి మంచిలే-",
        "కరి యగుఁగాక నా సుతశిఖామణి యంచుఁ బరాపరేశు స-",
        "ద్గురునిఁ తలంచుచో నెదను గోరెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 69,
      "lines_telugu": [
        "విమలవిచారశీలుఁడయి విశ్రుతకీర్తి దిశల్ ఘటిల్ల మా-",
        "ఘము మొదలైన కావ్యరసకల్పనలు న్మఱి శాస్త్రము ల్పురా-",
        "ణములు నలంకృతు ల్మనమునన్ బెనుపారఁగ నెన్నఁ డింక నా",
        "కొమరుఁడు నేర్చునో యనుచుఁ గోరెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 70,
      "lines_telugu": [
        "స్వరము లలంకృతుల్ కృతులు సయ్యన ముప్పదిరెండు రాగముల్",
        "మెఱయఁగఁ తాళమానలయమిశ్రసమంచితఖండజాతి సు-",
        "స్థిరఘనతాపసంగతులు తేటపడ న్మఱి పాడనేర్చునా",
        "వరసుతుఁ డెన్నఁ డింక నని వాంఛిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 71,
      "lines_telugu": [
        "పొలు పలరారఁగాఁ చదివి పూర్ణతఁ గాంచి వయోవిలాసముల్",
        "వెలయుచునున్న నందనుని వేడుకఁ గన్గొని పెండ్లిచేయఁగా-",
        "వలెనని భర్తతో వినయవాక్యములం దగువేళఁ తిన్నఁగాఁ",
        "దెలుపుచు సంతసిల్లెడు సతీమణిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 72,
      "lines_telugu": [
        "కులమును రూపముం జెలువుఁ గోమలతం దలిదండ్రు లన్నద-",
        "మ్ములుఁ గలదానిఁగా సుగుణము ల్గలదానినిఁగా దలంచి పై-",
        "దలి నటు పెండ్లిచేసి యల దంపతులం గని మూఁడులోకముల్",
        "చెలువుగ నేలినట్లు విలసిల్లెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 73,
      "lines_telugu": [
        "చెలువము మీఱుచున్న తన చిన్నికుమారునిఁ జూచి మంత్రవా-",
        "దులు కలుషం బొనర్తురని తోడనె పెద్దల నాశ్రయించి ని-",
        "ర్మలుఁ డగునట్లు చేయ హరిమంత్రములన్ బఠియింపఁ బూన్చి వా-",
        "రల కుపయుక్తిఁ జేయ నలరారెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 74,
      "lines_telugu": [
        "కొమరుఁడు రాజకార్యములకున్ జని క్రమ్మఱ నింటఁ జేర రాఁ",
        "దమక మెలర్పఁగాఁ బనులు తాల్మి ఘటించినఁగాని వందిత-",
        "క్రమ మిగురొత్త నందఱిని గాదని తాఁ తనివార నందనా-",
        "భిమతము మీఱ భోజనముఁ బెట్టెడి తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 75,
      "lines_telugu": [
        "కర మరుదార రాజహితకార్యములన్ సవరించి రా సభాం-",
        "తరమునఁ జేయు సత్క్రియలు దా విని తత్కమనీయకల్పనా-",
        "పరవశయై సదా “త్రిపురభంజన సేమ మొసంగు” మంచు మీ-",
        "సర మలరార దీవనలు సల్పెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 76,
      "lines_telugu": [
        "భూరివివేకుఁడై సుజనపోషకుఁడై యభిమానుఁడై సదా-",
        "చారవిహారుఁడై పరమసాత్త్వికుఁడై గుణవంతుఁడయ్యు నేఁ",
        "గోరినయట్లు పట్టి తనకుం బ్రభవిల్లెఁ గదా యటంచుఁ తా-",
        "నూరక సంతసిల్లి మదినుబ్బెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 77,
      "lines_telugu": [
        "చతురతఁ గాంచుచో విమలసాత్త్వికశాస్త్రములెల్ల నేర్చి సు-",
        "వ్రతుఁడయి సత్యసంధుఁడయి రాజసభాంతరపూజనీయుఁడై,",
        "సుతుఁ డుదయించెనంచు మదిఁ జొక్కి ప్రహర్షణ ముప్పతిల్ల లోఁ",
        "కుతుకము మీఱుచున్న యల కోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 78,
      "lines_telugu": [
        "శ్రీలలరారు సంతతసుశీలుఁడు భూతదయాపరుండు వా-",
        "చాలుఁ డనన్యచారుజలజాతముఖీహృదయానుకూలుఁ డీ",
        "బాలకుఁడంచు సజ్జనులు పల్కినఁ తద్వచనంబు వీనులం",
        "గ్రోలుచు సంతసిల్లు సుమకోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 79,
      "lines_telugu": [
        "దానధురాయశోవినయ ధైర్యనిరంతరసాహసక్రియా-",
        "మాన జనోపకారఘనమాన్యరతుండయి మీనలోచనా-",
        "ధ్యానమనస్కుఁడై సకలధర్మవిశారదుఁడైన సూనునిం",
        "దాను దలంచి సంతసిలు తన్వినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 80,
      "lines_telugu": [
        "పరనిరతోపకారమృదుభాషణభూషణుఁ డాశ్రితావన-",
        "స్థిరగుణశాలి నీతిపథజీవనజీవనుఁ డుత్తమాధమాం-",
        "తరము లెఱుంగు మేటి తలిదండ్రులకు న్జవదాఁటఁడన్నచో",
        "నరసి మనంబులోన ముదమందెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 81,
      "lines_telugu": [
        "కలుపుఁదనంబుతోడఁ దనుఁ గన్న కుమారుఁడు సంతసిల్లి కో-",
        "డలికి నలంకరించుచు నొడంబడి బుద్ధులు చెప్పుచున్ దనూ-",
        "జులవలెఁ బ్రేమ మీఱ మఱి చూచుచు భూజనులాడు మంచిప-",
        "ల్కులకుఁ ప్రమోదమొందు సుమకోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 82,
      "lines_telugu": [
        "కొమరుని దేహపోషణకుఁ గోడలితో దమయంతి సత్కథా-",
        "క్రమము లతాంగి చంద్రమతి కార్యము జానకి వర్తనంబు చం-",
        "దము ననసూయ నర్మిలి మొదల్ జగతిం గల మేల్పతివ్రతా-",
        "త్వము లెఱిఁగించుచుండెడు సువాసినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 83,
      "lines_telugu": [
        "తనవలె నన్నపానములఁ తన్పునొ తన్పదొ ప్రేమమీఱ నం-",
        "దనుని నటంచు సందియము తన్నెడఁబాయమిఁ గోడ లంత భో-",
        "జన మిడువేళఁ తాను బతిసౌఖ్యసమాచరణంబు ముక్తిసా-",
        "ధనమని తెల్పు ధర్మగుణదాయినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 84,
      "lines_telugu": [
        "చూతఫలోష్ణనూత్నఘృతసూపసమంచదపూపషడ్రసో-",
        "పేతము గాఁగ భోజనము పెట్టి కుమారున కోలి ఘర్మసం-",
        "జాతశరీరబాధ దిగజాఱుటకై దయఁ తాళవృంతముం",
        "జేతి కొసంగు దివ్యగుణశీలను దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 85,
      "lines_telugu": [
        "కొడుకును గోడ లొంటిపడి కొంకుచు సైగలు నారజంపు టా-",
        "గడములు వింతవింత నెఱగారవముల్ గిలిగింతలాడు మే-",
        "ల్సడిసడిసన్నలుం గుసగుసల్ జరిగించుట చూచి యాత్మలోఁ",
        "పుడమి సమస్తమేలు గతిఁ పొంగెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 86,
      "lines_telugu": [
        "తనయుఁడు పుత్రులం గనువిధంబు ఘటించుటకై రమేశు నీ-",
        "శుని సిరి మీనలోచనను జొక్కము మీఱ భజించు నెన్నఁ డే",
        "మనుమని నెత్తి ముద్దిడుదు మక్కువతోడ నటంచుఁ కోడలిం",
        "గని ముదమందుచో మిగులఁ కాంక్షిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 87,
      "lines_telugu": [
        "కర మనురక్తి నందనులు గల్గుటకై తన ముద్దుగోడలిం",
        "గురుతరభక్తి దేవతలకుం బ్రణమిల్లఁగఁ జేయు వేంకటే-",
        "శ్వరునకు మీఁదుగట్టుమని చాటును నోములు నోఁచ ద్రవ్య ము-",
        "త్కరముగ నిచ్చుచోఁ గరుణ గల్గిన తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 88,
      "lines_telugu": [
        "“అనయము కీర్తిహాని సుజనాదరణీయము గాదు సిగ్గుఁబా-",
        "టెనయఁగఁ జేయు లోకు లతిహీనతగా మతినెంతు రెందు దు-",
        "ర్జనసహవాస మేరికినిఁ చౌక ఘటించుఁ తలంచినన్ సుమా",
        "విను”మని బుద్ధిఁ జెప్పు ఘనవేణినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 89,
      "lines_telugu": [
        "“ధన మొనగూర్చు సద్గుణవితాన మొనర్చు ధరిత్రిలోపలన్",
        "ఘనత ఘటించు రాజగురుకార్యసమున్నతిఁ జేయుఁ కీర్తికాం-",
        "తను గొనితెచ్చు ముక్తిపథతత్త్వములెల్ల నెఱుంగఁజేయు స-",
        "జ్జనసహవాస” మంచు నుడి సల్పెడు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 90,
      "lines_telugu": [
        "“అనయము రాజకార్యములయందుఁ ప్రవర్తన సేయువేళ భూ-",
        "జనులకుఁ గీడు పన్నునెడ సడ్డ ఘటింపఁగ నీకు లోకనిం-",
        "దన కెడగాని నిర్మలవిధంబు సమస్తము నీకుఁ కీర్తిసా-",
        "ధన” మని తెల్పు సద్గుణమతల్లిని దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 91,
      "lines_telugu": [
        "“తలఁప నగణ్యుఁడై బుధవితానము వర్ణనచేయ సత్క్రియా-",
        "కలనఁ జెలంగి సద్గుణము గల్గిననుం దనుఁ కన్న తల్లితం-",
        "డ్రుల గుణమెల్లఁ పాయ భళిరే యని పల్కుదు” రంచుఁ పట్టికిం",
        "దెలుపుచు సంతసిల్లు యువతీమణిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 92,
      "lines_telugu": [
        "శిష్టులు మెచ్చ సజ్జనులు చేకొనునట్లు దలంచి జ్ఞానవా-",
        "సిష్ఠముఖప్రబంధములు చెప్పుచు సత్త్వపురాణమర్మసా-",
        "భీష్టవిధుల్ పఠించుటకుఁ పెద్దలఁ జూపుచుఁ పుత్రవాంఛ సం-",
        "తుష్టి చెలంగుచున్న యల తొయ్యలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 93,
      "lines_telugu": [
        "కోడలు గర్భమౌట తనకు న్మదిఁ దోఁచినయంత బ్రేమ గొం-",
        "డాడ సుపుత్రునిం బడయునట్లు ఘటింపు మటంచు శూలి పూఁ-",
        "బోఁడిని మందగామినినిఁ పుష్పసుగంధిని మీనలోచనన్",
        "వేడుకమీఱ వేఁడు నలివేణినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 94,
      "lines_telugu": [
        "మనుమఁ డటంచుఁ బిల్వ సుకుమారునిఁ కోడలు గన్న మాటఁ తా",
        "విని యనివారదానముల వేలముగా నొనరింపఁజేసి చ-",
        "య్యన శుభవాద్యముల్ మొరయునట్లు ఘటించెఁ గదా యటంచుఁ క-",
        "న్గొని ముదమందునట్టి యల కోమలిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 95,
      "lines_telugu": [
        "కలిమి బలంబు భోగము సుఖంబు జయంబు యశస్సమృద్ధియుం",
        "గలుగఁగఁ కోరుచుం దనదు కాయము డస్సిన శక్తి లేమిడిన్",
        "బలము దొలంగియుండినను బాయని కూర్మి తురంగలింప ని-",
        "ర్మలమతిఁ పుత్రవత్సలత రంజిలు తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 96,
      "lines_telugu": [
        "సరవిఁ కుమారవాంఛ కొనసాగుటకై పడు వేవులింత నో-",
        "రరుచి విచేష్ట గాసి మొదలైన ప్రయాసములెల్లఁ జూడఁగా",
        "హరిహరపంకజాసనముఖామరులైననుగాని యిట్టి దు-",
        "ష్కరతరబాధ లోరువరు గావునఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 97,
      "lines_telugu": [
        "కడువడి మీఱ నందనుని గర్భములో భరియించి యింటిలో",
        "నడిచెడివేళఁ తాఁ బనులు నాణెముగా నొనరించువేళ నిం-",
        "పడరఁగఁ గూరుచుండు నెడనైన ప్రయాసము లోర్చెఁ గాన నీ",
        "పుడమిని లోకమాత యనఁబోలిన తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 98,
      "lines_telugu": [
        "ప్రసవము నొందునాఁడు పడు బాములు చూచినఁ ప్రాణహానియై",
        "యెసఁగినఁగాని లోనఁ గసటెంతయు లేకయె పుత్రవాంఛ లో",
        "మసలెడుఁ గాన నింకిట సమానదయారసపూర్ణు లెవ్వ రీ",
        "వసుమతిలోన దివ్యగుణవార్ధినిఁ దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "చంపకమాల"
    },
    {
      "id": 99,
      "lines_telugu": [
        "నేరుపు విద్యయుం గలిమి నీతివివేకము గల్గునట్లుగా",
        "సారెకుఁ దెల్పుచో జగతి సౌఖ్యము గల్గ ఘటింపఁజేయుచో",
        "నారయఁ బ్రేమఁ తా నహరహంబును గంటికి ఱెప్ప చాడ్పు మం-",
        "దారము రీతిఁ బ్రోచు గుణధన్యను దల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    },
    {
      "id": 100,
      "lines_telugu": [
        "శ్రీ వెలయంగ లోకు లిది చిత్రమటంచు మదిం దలంప న-",
        "ప్పా వతిభక్తితో జననిపైఁ గల ప్రేమ దురంగలించి రాఁ-",
        "గా వగ మీఱ మాతృశతకం బొనగూరిచెఁ గానఁ జూచినం",
        "బూవిలుకానిఁ గన్న సిరిఁబోలిన తల్లినిఁ బోలరెవ్వరున్."
      ],
      "makutam_telugu": "తల్లినిఁ బోలరెవ్వరున్",
      "chandassu": "ఉత్పలమాల"
    }
  ]
}

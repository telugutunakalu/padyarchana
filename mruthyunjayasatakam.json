{
  "shatakam_title_telugu": "మృత్యుంజయ శతకము",
  "author_telugu": null,
  "year": null,
  "poems": [
    {
      "id": 1,
      "lines_telugu": [
        "శ్రీకైలాసనగాధివాస! కరుణాసింధూ! జగత్ప్రాణబం",
        "ధూ! కల్యాణగుణావహా! సకలదుర్దోషాపహా! దేవతా",
        "నీకాభ్యర్చితపాదపంకజ! భవానీనాథ! గంగాసనా",
        "థా! కైవల్యమయా! చతుర్నిగమగేయా! తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 2,
      "lines_telugu": [
        "అకలంకా! నిజమౌళ్యలంకృతమృగాంకా! సర్వలోకైకనా",
        "యక! పాదాశ్రితపారిజాతక! మునీంద్రారాధితా! నాదబిం",
        "దుకళాతీత! సురాసురప్రకరపాధోజాతఖద్యోత! సా",
        "యకితాబ్జాతదళేక్షణా! శరధితూణా! తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 3,
      "lines_telugu": [
        "ఓ విశ్వేశ్వర! ఓ నితాంతమధుపానోద్రిక్త మాతంగ క",
        "న్యావీణాస్వనదత్తచిత్తనటరాజా! సుంత విన్పించుకో",
        "లేవా మామొఱ, యొక్కమాఱయిన రాలేవా, యిటన్‌ మాపయి",
        "న్నీవాత్సల్య మొకింతయున్‌ జిలుక లేనేలేవ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 4,
      "lines_telugu": [
        "ఆ కైలాస నగాన నీకు నొక నృత్యంబుండినన్‌ జాలునో,",
        "లోకంబెంత యపోహలోనఁ బడెనో లోలోన నిన్‌గూర్చి నీ",
        "వా కర్మంబు నెఱుంగనే యెఱుఁగవా? యార్తావనత్వమ్ము చేఁ",
        "గాకున్నన్‌ విడియాకొసంగి తొలగంగా రాదె? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 5,
      "lines_telugu": [
        "మెడనాగయ్యకు నొక్కటే బుసబుసల్‌, మేనన్‌ సగంబైన యా",
        "బిడతో నీ కిఁకనెప్పుడున్‌ గుసగుసల్‌, వీక్షించి మీచంద మె",
        "క్కడ లేనంతగ నెత్తిపై రుసరుసల్‌ గంగమ్మకున్‌, నీచెవిన్‌",
        "బడుటేలాగునొ మామొఱల్‌ తెలియదప్పా! మాకు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 6,
      "lines_telugu": [
        "హరియే ముగ్ధతఁజెందవచ్చును ద్వదీయాకారముం జూచి, లో",
        "నెఱుఁగంజాలకపోవవచ్చు నిఁక బ్రహ్మేంద్రాదులే పూర్తిగా",
        "బరమంబైన భవత్ప్రభావమును, లాభంబేమి? మమ్మెంతగాఁ",
        "గరుణింపంగలవన్న దొక్కటె ప్రసక్తంబయ్య! మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 7,
      "lines_telugu": [
        "నీ చక్కందన మీ వెఱుంగమినొ, రానేరావె యీకాలపుం",
        "బోచాయింపుల ముందింకెక్కడని యేమో జాడ లేకుంటివే,",
        "నీ చంద్రార్ధకిరీటసంస్మరణతోనే చొక్కుచుండంగ నీ",
        "భూచక్రంబిఁకఁ గొంకనేల విజయంబున్‌ జేయ మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 8,
      "lines_telugu": [
        "నోటన్‌ బల్కగరాని పాపముల నెన్నో చేయుచున్నాఁడ, ఆ",
        "మాటే పట్టదు నాకు, నీవయిననున్‌ బట్టించుకోనట్లె యీ",
        "నాటన్‌ గూడను గానవత్తు, విటులే నమ్మించి చేఁజిక్కునా",
        "డేటన్‌ ముంతువొ యంచు గుండె దిగులౌనే తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 9,
      "lines_telugu": [
        "మెదలన్‌ బాప మొకొక్కటే మెదడున న్మేనెల్లఁగంపించి గా",
        "డిద తన్నుల్‌గద గుండెలో నెచటొ, నాడే నీవు కాదన్నచో",
        "మొదలా జోక్యమె యుండఁబోదుగద, నీమోసమ్మె మోసమ్మురా",
        "సొదగాఁ దేలిచివైచినావు సుధగాఁ జూపించి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 10,
      "lines_telugu": [
        "ఈ చిత్తమ్ము గురూపదేశవిధిగా నే నిల్పఁగాఁ జాల నా",
        "భీచక్రమ్మున, నిన్ను నేదొయొక చిద్బిందుస్వరూపమ్ముగా",
        "నా చూపుం బఱగింపఁజాలఁ, గరుణన్‌ నా ప్రాణలింగమ్ముగా",
        "నా చుట్టుం దిరుగాడు బిడ్డవయి యున్నంజాలు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 11,
      "lines_telugu": [
        "ఎడమీకుండగఁ బైనవచ్చిపడు మా యీ పాపపంకమ్ములన్‌",
        "గడుగంగాఁ దలదాల్చుకొంటివటరా గంగామహాదేవి, నీ",
        "యెడ దాకొల్పెడి మాదు పాపముల నీ వెల్లప్డు శాంతిల్లఁజే",
        "సెడుపొంటెన్‌ దరుణేందుశేఖరుఁడవై చెల్వౌదె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 12,
      "lines_telugu": [
        "సిరిగాఁ బార్వతిగా సరస్వతిగ స్వస్త్రీరాణఁ జెన్నారఁగా",
        "హరివై సాంబశివుండవై యజుఁడవై యాద్యంతశూన్యుండవై",
        "చిరనూత్నంబుగఁ దేజరిల్లెడి నినున్‌ చిజ్జ్యోతి నీనాటి యా",
        "త్మరుచిన్‌ నేనొక చంద్రచూడునిగనే ధ్యానింతు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 13,
      "lines_telugu": [
        "పరిపూర్ణంబయినట్టి నిర్గుణపరబ్రహ్మమ్ము పేరే చెవిన్‌",
        "జొఱదేచిత్రమొకాని, సుంత చెవికిన్‌ సోకంగ నీచంద్రశే",
        "ఖరనామమ్మొక యింతలో మనసువొంగంజొచ్చు, నొక్కొక్కవై",
        "ఖరిగా నొక్కొకబుద్ధి వర్తిలెడునుం గాదయ్య, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 14,
      "lines_telugu": [
        "పెద్దంజేయ మనస్కరింపదు నినున్‌, బిడ్డన్‌ వలెన్‌ జూచుచున్‌",
        "ముద్దున్‌ జేయుచు ముచ్చటాడుకొనుచు న్మూపందు నన్మోయుచున్‌",
        "సుద్దుల్‌ సెప్పుచుఁ జెప్పిన న్వినుచు నిన్‌ జొక్కించుచుం జొక్కుచున్‌",
        "బ్రొద్దుల్‌ పుచ్చుటలున్నఁజాలు నితరంబున్‌ గోర, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 15,
      "lines_telugu": [
        "ఒక బిల్వార్చనయేని వీఁడెఱుఁగునో, యొక్కొక్కటే యొంటిమీఁ",
        "దికి నిన్నేఁడులువచ్చి యొక్క శివరాత్రింగాని వీఁడుండెనో,",
        "మొక మేలాగునఁ జెల్లి వాఁదెఱచెడిన్‌ మోక్షమ్మునిమ్మంచు నే",
        "టికి నా మ్రొక్కిన మ్రొక్కె చాలుననుకొంటేతప్ప, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 16,
      "lines_telugu": [
        "నరజన్మం బెటులిచ్చితో పశుపతీ, నాకంటెఁ బశ్వాదులున్‌",
        "మెఱుఁగే యెన్నివిధాలఁజూచినను స్వామీ! ముందు చేజాఱు నీ",
        "పొరబాటున్‌ సవరించుకోనయిన సద్బుద్ధిన్‌ బ్రసాదింప, వి",
        "త్తెఱగౌ పాలన యిందెకాని మఱి యెందే కద్ద? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 17,
      "lines_telugu": [
        "ఏఁ బైకిన్‌ దెగఁ బండితుండనని పేరేకాని నాలోని కేఁ",
        "బోఁబోవంగను జెప్ప లజ్జయయిపోవున్‌ నేను నా బుద్ధికే",
        "యే బొడ్డూడనిబిడ్డనో యగుదుఁ దండ్రీ! నిక్క మీపాటిదే",
        "నాబండారము, త్రోవ నీ విడకయున్నం గాదు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 18,
      "lines_telugu": [
        "ఎఱుఁగన్‌ ని న్నవకాశమెక్కడిది ముందీ ముక్కునంబోవు నూ",
        "పిరినే ఎంత విశేషమున్నయదియో విశ్వప్రయత్నమ్మునన్‌",
        "గుఱుతింపబడునాటికే ముగియవే నూఱేఁడులుంగూడ, నే",
        "విరమింతుం జతనమ్ము నీకునయి నీవే రావె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 19,
      "lines_telugu": [
        "ఒక లంబోదరుఁడైన పుత్రకుఁడు మున్నున్నట్టిదే నీకుఁ జా",
        "లక కాఁబోలును సృష్టిఁజేసితివి యీ లంబోదరుంగూడఁ, దీ",
        "గకుఁ గాయల్‌ బరువౌన కాని, కుడుముల్‌ గల్పించి యవ్వాని కే",
        "లొకొ యివ్వానికి నొక్కమైని యిడుముల్‌ మొల్పింతు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 20,
      "lines_telugu": [
        "నవరాత్రుల్‌గద దేశమంతటను ఈనాఁడేని నాయింటిలో",
        "శివరాత్రుల్‌ జరిగింపఁగావలెనె? నే సేవించుటా దేవినే",
        "యవునేనీ యిటు కూటికే మొగమువాయంజేయునే? యాదిభి",
        "క్షువువీ వాయమ యన్నపూర్ణ యెటులొక్కొ సాటి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 21,
      "lines_telugu": [
        "గజగర్భమ్ముగఁ బైకిఁగన్పడని నా కష్టాలఁ బోకార్పఁగా",
        "నిజ మీ వొక్కఁడవే సమర్థుఁడవు కానీ యేమిలాభమ్ము, నీ",
        "యజమానత్వము చేత నింటను 'మనుష్యాణముకే' లేదుపో",
        "'యజమానాయకు'నైన లేక తలదుబ్బైపోయె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 22,
      "lines_telugu": [
        "ఈ నాకే యనికాదు, నీకయినఁగానీ నేటి కాలానఁ బూ",
        "ర్ణానుస్వారము ముష్టియేని క-నంబన్‌దాన, నన్నేటికై",
        "పూనఁజేసితివో, ప్రమాదములు దేవుండేనియుం బొందునో",
        "నేనేమంచనుకోవలెన్‌ దెలుపవో నిన్‌గూర్చి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 23,
      "lines_telugu": [
        "ఏదో నీకొక దేవిగాని యిఁక నేవేవో సవాలక్ష లా",
        "వాదేవీ లయిపోయె మాకు, జరుగుంబాటెట్టు, లే కొండనో",
        "లేదా యే గుహలోనొ పట్టకొక జోలే దాగియుండంగ, మే",
        "మేదేవుళ్లమొ విశ్వమూర్తులమొ నీవే తెల్పు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 24,
      "lines_telugu": [
        "కొడుకుల్‌ కొమ్మలు గాక వేఱెవరు లోకుల్‌? వీరియందెల్ల నీ",
        "యెడ లేకుండిన క్షుత్పిపాస లస లెట్లేర్పడ్డవో? శక్తియు",
        "క్తుఁడవై యుండుట నీవె దాకొలిపియుందో తెల్పవైతీవు, తు",
        "మ్మెడు దీవించెడువారు మాకు నొక మేమే కామ? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 25,
      "lines_telugu": [
        "గాలిన్‌ మేయుచు సర్ప మాకలిని బోకార్చంగఁ, గుందేలు డా",
        "కాలిన్‌నాకుచు దాహమార్చికొనఁగాఁ, గాసంత లివ్వానిలే",
        "చాలన్‌లేక జనుం డిఁకేమియనుచున్‌ సంతోషవారాంనిధిన్‌",
        "దేలంగావలె సృష్టికెల్ల మొనగానింబోలె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 26,
      "lines_telugu": [
        "మేమీ భూమిని పొట్టకోసమయి ఏమేన్‌ జేయకేతప్పునే?",
        "ఏమీ నీకది లేకపోఁగఁ బయిగా నే పాపపుణ్యాలనో",
        "ఈ మా నెత్తిని వేసి రుద్దుటయు మేలే? ఎందుకేర్పడ్డ హం",
        "గామా? ఆకలియన్నదెల్ల నణచగా రాద? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 27,
      "lines_telugu": [
        "బొక్కెండన్నము పుట్టఁబోవదు సరే, పూర్వార్జితం బేనియున్‌",
        "దక్కంబోవదు ముక్కు మూసికొని పుణ్యంబంచు పాపంబటం",
        "చిక్కాలమ్ముఁ బెట్టుకొన్నయెడ, నే డేయెత్తుఁ బైయెత్తునన్‌",
        "బొక్కం ద్రోసెడువానిదే ప్రథమతాంబూలమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 28,
      "lines_telugu": [
        "ఉండంబోవనుగాని యుర్విపయి మున్నున్నన్నినాళ్ళింకఁ బ",
        "ట్టెండన్నమ్మున కెన్నొనోళులను గొట్టెన్‌ జేనెఁడౌపొట్ట జి",
        "ట్టెండౌనాల్కన గూడఁగట్టుకొని చుట్టెన్‌ బాపముల్‌ తట్టుబం",
        "డెం డీజన్మము నిమ్మటంచు నెవఁడేడ్చెన్‌ దండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 29,
      "lines_telugu": [
        "ఉండంగావలెనొక్కొ నీకొఱకె యేవో వెండిబంగారపుం",
        "గొండల్‌ రెండొకఁడైన బిడ్డలకు మాకున్‌ బంచి యీరాదొ, యొ",
        "క్కొండి ల్లొక్కఁడు విల్లుగాఁ గుదుర నీకున్‌ నిండెనే మాకు, ఈ",
        "గుండుల్‌ బండ లెదానఁగొట్టితి పృథక్కుల్‌ మేలె? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 30,
      "lines_telugu": [
        "ఊళ్ళేయేలెనొ లేకయున్నయెడ నింకూళ్ళూళ్ళలో నీళ్ళకా",
        "విళ్ళేమోసెనొ యేరికిన్‌ వలసెడిన్‌, విత్తమ్ము చేనున్నచో",
        "నాళ్ళన్నింటిని గూడఁదీసికొని గండాభిల్లులున్‌ దాంతియా",
        "భిల్లుల్‌ సైతము పిల్లులయ్యెదరు సువ్వే నేఁడు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 31,
      "lines_telugu": [
        "అల్లాగే చననీయకే తిరిగి నీ వామాటకే రాగ ఇ",
        "ల్లిల్లే, సున్నకు సున్నె హళ్ళికిని హళ్ళేగాదె నీ శాంబరీ",
        "భిల్లత్వమ్మును, దాని కెచ్చటనొ నీవే దూరి యేనాడొ బి",
        "స్మిల్లా కాగను లెక్కకా జమక యీ మేమింక, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 32,
      "lines_telugu": [
        "పల్లెత్తంగనె కళ్ళమంతపడు తుప్పర్లంచు లోనెంతువో",
        "అల్లాకాదుర ఫక్తు రొక్కముర ఆ 'అల్లాడి' నిల్వంగనే",
        "అల్లల్లాడుర అద్దియిద్దియటరా హైకోర్టతం డెంతరా!",
        "యెల్లన్‌ నీవయికూడ రాలెడిది విత్తే లేదు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 33,
      "lines_telugu": [
        "మావాడంగల పాలవాఁడునయమే మా నెండు నింకెన్నియో",
        "గావించున్‌, మఱి చేతువీ వయిన నొక్కం డిన్నిరూపాలుగా",
        "ఈ వేదీ యటు కళ్లఁజూడగలవే యేరోజు రొక్కమ్ము; నీ",
        "దేవత్వమ్మున నేమి మృత్తికయులేదే తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 34,
      "lines_telugu": [
        "నాకీనాటను జీవయాత్రకె టికాణాలేక నావల్లనే",
        "లోకంబన్నదీ నిల్చియున్నదనుచున్‌ లోలోన నన్కొందునే,",
        "నీకెట్టుల్‌ గుదిరెన్‌ జగంబఖిలమున్‌ నీదయ్యుఁ గానట్టులన్‌",
        "నాకంటెన్‌ నిరుపేదగా మనెడి పంథా! తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 35,
      "lines_telugu": [
        "నడుపంగావలె వ్యాజ్యమందు నెదో గ్రంథం, బట్లు కాకుండినన్‌",
        "నడుపంగావలె నేదొ యౌషధమునైనన్‌ వ్యాధి, కీ రెండు నొ",
        "క్కెడనే చొప్పడెనేనిఁ జెప్పవలెనే యెల్లప్డు పాల్‌ పెర్గు కా",
        "విడు లేవేళను నేతిజుత్త లొక డబ్బేకాదు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 36,
      "lines_telugu": [
        "ఈ మమ్ముం గనిపాఱవేయుటయెగానీ పామరత్వం బటం",
        "చేమీ పెట్టుకొనంగవైతిగద! నీ కేలయ్య కైలాస, మీ",
        "భూమిన్‌ సంతతి నింత యుంచుక సుఖంబో కష్టమో యేకమై",
        "మేమున్‌ నీవును గూడి యిందె మనుటల్‌ మేల్గాద? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 37,
      "lines_telugu": [
        "పద్దుల్‌ వ్రాసి గడించుకొన్నదెదియో పద్యమ్ము లచ్చందునన్‌",
        "గ్రుద్దింపంగను దెచ్చిపెట్టి యిదిగో! కూర్చుంటి, నాయొద్ద నీ",
        "యొద్దంగూడను సర్వమంగళము, నాకో నీకొ యీమీఁద నిల్‌",
        "దిద్దన్‌ బాధ్యత వచ్చి తేల్చుకొనరాదే తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 38,
      "lines_telugu": [
        "మొదలున్నట్టి యశీతివాతములలో ముఖ్యమ్ములైనట్టి వే",
        "పదిపైనో ననుఁ బట్టిచూచియును లాభంబేమిలేకే చెవిన్‌",
        "గదపాయించుక వెళ్ళిపోయినవి, యీ కాలానకున్‌ జాల బె",
        "ట్టిదమై యుబ్బసమొండె ప్రాణములఁ దోడెన్‌ దండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 39,
      "lines_telugu": [
        "ఏచుట్టమ్ములఁ జేరుదున్‌ ముదిమి రానేవచ్చె, నీవైపుగన్‌",
        "నా చూపిప్పటిదాఁక పెట్టుకొని సంతానమ్మునే చూచుకో",
        "నోచన్‌ దిన్నగ, నేరు చూచెదరు కాల్‌నొవ్వంగఁ జేనొవ్వఁగా",
        "నీ చిత్తం బెటువచ్చునో యటులె కానీ తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 40,
      "lines_telugu": [
        "సుడిగుండమ్ములఁగూడఁ దప్పుకొనుచున్‌ చుక్కానిలేకుండ నే",
        "నడిగోదావరి లోపలన్‌ బయనమ ట్లెన్నాళ్ళు సాగించెనో",
        "గడువంజొచ్చెను పాపికొండలును భగ్నం బేల గావింప కీ",
        "పడవన్‌ నిల్పితొ, ప్రాఁతనింక నొక చేవంజేతొ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 41,
      "lines_telugu": [
        "ఒక యాఘాతముమీఁద నొక్కటిగ నెన్నోయన్ని యీలాగుపం",
        "పకమే, వీనికి నీవె కారణమొ నాప్రారబ్ధమే హేతువో",
        "ఇంక నా ప్రస్తుతజీవితాచరణమే యీయింతకున్‌ మూలమో",
        "సకలజ్ఞుండవు నాకొకింత యెఱిఁగించన్‌ రాదె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 42,
      "lines_telugu": [
        "పూలం బూజలొనర్చుచుందుఁగద యేప్రొద్దున్‌, గతించెంగదా",
        "కాలంబెంతయొ, యొక్కపల్కయిన పల్కంబోవె నీనోటి ము",
        "త్యా లవ్వెక్కడ రాలునో పదిలమయ్యా! యేటి నా నీటిము",
        "త్యాలేనీ యిటు చల్లనీ తపన చల్లారంగ మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 43,
      "lines_telugu": [
        "వేళన్‌ నీకు నివేదనంజరిపి నీవే సర్వమైనట్లుగా",
        "లోలో భావనచేయుచుండుటె మహాలోపమ్ముగా వేదనా",
        "జాలంబైనది యింక జాలమయినన్‌ జ్వాలాకృతిందాల్చెడిన్‌",
        "మేలోయయ్య! యింకైనఁగాని మఱి నీ మేల్కొంట, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 44,
      "lines_telugu": [
        "పవళుల్‌ రేలును బగ్గుబగ్గుమనుచున్‌ బాధాసహస్రాల ఖాం",
        "డవమట్టుల్‌ దహియింపఁగాఁబడుచునుండన్‌ నాదుడెందమ్ము, తాం",
        "డవమా నీకట నొక్కమై డమరుక ధ్వానమ్ముతో, నీ వొకం",
        "డవుగా కింకొక తండ్రి యెవ్వఁ డిటు చేయంగల్గు? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 45,
      "lines_telugu": [
        "ఏఁడుల్‌ నిండినయట్టియాతఁ డిఁక పై నెన్నాళు లిందుండురా,",
        "నేఁడున్నిన్నయటంచు గాదుగదరా నీజాడ గుర్తింప న",
        "ల్లాడంజొచ్చుట, 'బారెడయ్యెఁ బగలెల్లన్‌నేయ' నన్నట్టులై",
        "యీడాడం బరిహాసపాత్రుఁ డయిపోయెన్‌ వీఁడు! మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 46,
      "lines_telugu": [
        "సుకముం గష్టము నెంచిచూచుకొనురోజుల్‌ వోయి యేమౌదునో",
        "ఇఁక నీ దేహమునుండి జారుకొనఁగానే కొఱ్ఱగింజంతయన్‌",
        "పిక రేపట్టి పలార్చుకాల మొకఁ డావేశించెడిన్‌ హస్తమ",
        "స్తకసంయోగముచేఁ గుదిర్చి దరిఁ జేర్చన్‌రాద, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 47,
      "lines_telugu": [
        "ఆఘాతం బిది యెంతతీవ్రతరమో! యాత్మార్థమన్‌ దానికే",
        "వ్యాఘాతంబయి నిట్టనిల్చి కవనం బానాటి కాఖాలునుం",
        "గాఘాలున్‌ జదువంగఁబోయినది యీ కాసంతప్రాణాన కెం",
        "తాఘోషన్‌ నెలకొల్పినాఁడ, వెపుడో యంతమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 48,
      "lines_telugu": [
        "ఎండం గట్టగలేను దేహమును, నీవీ కంటికిం గానరా",
        "కుండన్‌ బుచ్చుకొనంగలేను నొకగా నొక్కండు ప్రాణాహుతిన్‌",
        "రెండున్‌ రెండయిపోయె, తగ్గదెదియున్‌ రేజాయు నీనాటికిన్‌",
        "నిండుంబ్రాణము కెంతవచ్చినదిరా నీవల్ల, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 49,
      "lines_telugu": [
        "సరిలే మానవకోటి యీ వెలుపలన్‌ సంసారచక్రాననే",
        "దొరలన్‌ లే కిటులుండ, లో నొకటిరెండున్‌ గావె షడ్చక్రముల్‌",
        "వరుసన్‌ బేర్చి బిగించినావుగద యబ్బా! నాగపాశాలతో",
        "దరియింపం దరమౌనె నీకరుణచేతంగాక, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 50,
      "lines_telugu": [
        "దాహంబాఱునె నీదు నామసుధచేతన్‌? మంచితీర్థమ్మునే",
        "దేహంబుండెడిదాఁకఁ ద్రాగవలయున్‌ దీరన్‌వలెగాని, 'దా",
        "సోహం సోహ' మటన్నమాత్రన మనుష్యప్రాణికిన్‌ దృప్తియే",
        "'కోహం కోహ' మటంచు నిన్నునిలవేయంబోక, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 51,
      "lines_telugu": [
        "ఫలముల్‌ భక్ష్యము లెన్నియుంచినను మా ప్రాణానిలంబందునే",
        "నిలుచు న్నీమనసంచు లో నెఱుఁగకే నీకేము చేఁజూపి ని",
        "చ్చలు భక్షించుచు సంతసించెదము నిన్‌ సంతృప్తినొందించిన",
        "ట్లిల మా మానవజీవితమ్ము సకలమ్మీలాగె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 52,
      "lines_telugu": [
        "తొడుగ ట్టీడుచుకొంచు దేహమును ఏదో పొట్టకై చూచున",
        "క్కడికే నాతల పట్టిపోయెడిని, పైగా నూరకోలేక నీ",
        "గొడవంగూడను గోరితెచ్చుక యిటుల్‌ కూరాకునైపోతి, నీ",
        "పొడగన్పట్టనిమాత్ర నేమి మునుఁగుం బోవోయి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 53,
      "lines_telugu": [
        "మే మిష్టంబయినట్టులన్‌ జెవుల తమ్మెల్‌ వట్టి యాడింప నీ",
        "వేమో నిత్యమొనర్చు నృత్యమున నింకేదో విశేషంబుగా",
        "లో మన్నించుచునుంటివేమొ యిదిపోలున్‌, బోలకేయున్న నీ",
        "కామై దుర్విషమే గళాభరణ మెట్లౌనయ్య, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 54,
      "lines_telugu": [
        "లాలింపందొరఁకొన్నచో మకురుపిల్లల్‌సైతమున్‌ విందు, రే",
        "వేళన్‌ నేనిటు లెంతవేఁడికొనినన్‌ వేంచేయ, వీకూడు నీ",
        "నీళుల్‌ నాకు హితమ్ముగా వెదురుగా నీవిందు లేకుండినన్‌,",
        "జాలింబెట్టఁగ నేమి నీమనసు పాషాణంబ? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 55,
      "lines_telugu": [
        "ఉమ నీకిచ్చి వివాహమున్‌ సలిపినారో చెప్పు మా మేనకా",
        "హిమవత్పర్వతరాజు, లేనటననో నీవామెఁ జేపట్టి యా",
        "యమచేతన్‌ సవతాలు గంగమను మోయంజేయుచున్నావు పా",
        "పము! దేహార్థమొసంగినట్లొసంగి సేబాసయ్య, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 56,
      "lines_telugu": [
        "'నడువన్‌ నిత్యము వేఁడికోవలయునే నా కాళులన్‌ నేను, నా",
        "నడతన్‌ దిద్దఁగ నంతరాత్మవగుచున్‌ నాలోన నెల్లప్పు డుం",
        "డెడి నిన్నేల స్మరింపఁగావలయునో నే' నన్నదే మిక్కిలిం",
        "గడుసుంబాఱెను, నన్ను నే నెఱుఁగు మార్గంబేమొ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 57,
      "lines_telugu": [
        "నీవేమో త్రిజగత్ప్రభుండవనుచున్‌ నే నింతకాలమ్ము నీ",
        "సేవంజేసితి, నేటికిం దెలిసివచ్చెంజుమ్ము నా సేవకే",
        "నీవెల్లప్పుడు వేచియుందువని, నే నేకాగ్రభావాన నా",
        "యావద్భారముమోపఁ జచ్చినటు మోయంబోవ? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 58,
      "lines_telugu": [
        "నీతోడన్‌ దలపట్లు పట్టుకొనుకంటెన్‌ నేటి యే తారతో",
        "బాతాఖానిని బెట్టుకొన్నఁ గడచున్‌ బబ్బంబు లెన్నేని, నీ",
        "చేతంబడ్డదియే మొదల్‌ క్రమముగా జీవచ్ఛవంబైతి, నా",
        "వ్రాఁతన్‌ నే ననుకొందు నేమిటికి దూఱన్‌ నిన్ను, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 59,
      "lines_telugu": [
        "ఈవే సృష్టియొనర్చియున్నయెడ మ, మ్మీరూపులన్నట్టివే",
        "రావేమో! మఱి మాకుఁగూడను గుమారస్వామియార్మోములో",
        "యావిఘ్నేశు గజాననమ్ములొ యవశ్యంబిచ్చి మానుండి యె",
        "న్నో విడ్డూరపురూపు లేర్పడెడివేమో తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 60,
      "lines_telugu": [
        "నాచేతన్‌ నుతియింపఁగాబడుటకన్నన్‌ నీకు గత్యంతరం",
        "బే చూపట్టదొ, నిన్ను లోఁ దలచుకొంటేగాని యీపొట్ట కే",
        "దో చందమ్మున నింత పిండమిడవో, యిందేదియుంగాదు, లోఁ",
        "దోఁచున్‌ నీయెడ నాకెదో సహజబంధుత్వమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 61,
      "lines_telugu": [
        "యమదాహం బగుచుండ చుక్కయును వేయంబోక నా నాల్కపై",
        "అమృతంపుం గలశాలఁ బట్టుకొని నీ హస్తాలఁ జూపింతు, విం",
        "తమహానిర్దయ యొక్క దైవమునకే దక్కెం జుమీ, చూచి సా",
        "టిమనుష్యుండెవఁడైన నోరువఁగలండే యిట్లు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 62,
      "lines_telugu": [
        "ఆభారం బటు మోయఁగానయిన మోయంబోయెదేగాని నీ",
        "లోభం బెట్టిదియో సుధాకలశమున్‌ లోకాన కీ వెంతకే",
        "నీ భాగ్యంబటె! యట్టి వెన్నో తిరుగన్‌ సృష్టించుకోఁజాలవే",
        "ఏ భోగాపురిబొల్లిమబ్బువిధమో యీవైతె? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 63,
      "lines_telugu": [
        "ఇగ నేనొక్క కణమ్ము ముట్టనుసుమీ యీవల్ల కైలాసముం",
        "దిగి నా యింటికి వచ్చి నాయెదుటఁ దండ్రింబోలి కన్పించి త",
        "ల్లిగ నన్నుం దినిపించి నా పలుకు చెల్లింపన్‌వలెన్‌; గోరుకొం",
        "ద్రుగదా బిడ్డలచేఁ బరాజయము తండ్రుల్‌ దేవ! మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 64,
      "lines_telugu": [
        "ఆనాఁ డెవ్వరొ పిల్చినట్టులుగ నా యాలాపనన్‌ వచ్చియున్‌,",
        "రానేరానని మోడివేసితివి తీరా కోరి నేఁడిట్టు లా",
        "హ్వానింపన్‌, మఱి నీకునుం గలవె వేళావేళ లీనాదు చం",
        "దానన్‌, నీదియు మాది సర్వ మొక తత్వంబేనె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 65,
      "lines_telugu": [
        "బువ్వేపెట్టని కైతఁబట్టుకొని దేవుళ్ళాడఁగాలేక, నా",
        "కెవ్వల్లన్‌ మఱి ప్రొద్దువోక, బదులేమీపల్కుటేలేని నిన్‌",
        "రవ్వంబెట్టెద నాల్కకుం దురదతీరం దప్పు సైరింపుమీ",
        "అవ్వంబట్టి వసంతమాడుటిదియేనా స్వామి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 66,
      "lines_telugu": [
        "సృష్టింజేసినయట్టి నీ వెటుల నన్‌ శిక్షింతువో చూతు నా",
        "కష్టమ్మున్‌ సుఖ మింత పట్ట కెటనో కైలాసమందుండు నీ",
        "యిష్టమ్మున్‌ గనిపెట్ట బానిసనటోయీ నేను పుత్రుండ, నీ",
        "వ్యష్టిన్‌ మాన్పి సమష్టికింక నిను నీడ్వంజొత్తు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 67,
      "lines_telugu": [
        "మ్రుగ్గందు న్నినుఁ బెట్టకుండవిడువంబోనోయి! నీకోసమై",
        "కగ్గెం జిత్త మిదెల్ల నేఁడు చెవియొగ్గంబోని నీవే శిరం",
        "బొగ్గంగావలె నేమొకో కడకు, రావో తండ్రి నాతోడుతన్‌",
        "నెగ్గంగల్గినయేనిఁ గీర్తికరమౌనే నీకు? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 68,
      "lines_telugu": [
        "పందెంబొడ్డితి వెన్కకున్‌ దిరుగుటన్‌ పల్కన్నదే లేదిఁకన్‌",
        "బొందిన్‌ బ్రాణములుండుదన్క, గడువై పోవంగనేచూడు ము",
        "క్కందాయాన నమశ్శివాయ యని నే గంఠంబు శంఖస్థితిన్‌",
        "బొందింపంగనె నీకు నక్కడను జిందుల్‌గావె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 69,
      "lines_telugu": [
        "తంతుల్‌ లేకయు వాని నే నడుపఁ జేతంగాకయుం గాదు, సా",
        "మంతంబూనుట నీదు మంచితనమున్‌ మర్యాద దక్కించ నే",
        "ఎంతోదూరము పోవనేల 'ఉరువే యీవంచు లే' వన్న గ",
        "ల్లంతున్‌ బెట్టినఁ జాలదే కదలు కైలాసంబె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 70,
      "lines_telugu": [
        "చింతంజేసెడునట్టి భక్తులయెడన్‌ జెల్లించుకోవచ్చు, నిన్‌",
        "సంతంబెట్టెడునట్టి యీ కవులతోనా నీకుఁ బంతంబులున్‌",
        "గింతంబుల్‌, వలదయ్య వట్టి రణపెంకెన్‌ జెప్పుచున్నాను, అ",
        "ల్లంతం దీరెడుకార్యమింక నొక కొండంతౌను, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 71,
      "lines_telugu": [
        "తిన్నం డంత తెగింపకున్నయెడ ఈతీరేగదా! యాతఁ డా",
        "కన్నూడంబెఱుకంగనే కుదిరె రోగంబంతయున్‌ నీ, కదే",
        "వన్నెన్‌ నన్నును దేకయేవిడుతువా, వాఁడే నయంబన్నదాఁ",
        "క న్నిన్నేనియుఁ దేకయే విడుతునా? కానిమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 72,
      "lines_telugu": [
        "నొవ్వంబల్కెడిదాఁక తెచ్చితివి, నిన్నుం బూలఁ బూజింతునే",
        "యవ్విశ్వాస మికెట్లుమాఱెడినొ వీరావేశముందాల్చి నే",
        "నెవ్వెవ్వో వెడలింపఁగా వలయునే యీనొట, రావోయి నా",
        "కివ్వేళం గనుపింపవోయి సకలం బీడేరు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 73,
      "lines_telugu": [
        "ఉత్తుత్తన్‌దలపోతెగాని మొదలీ వుంటేకదా యున్నదే",
        "విత్తై, మొక్కగమొల్చి, వెఱ్ఱితలలన్‌ వేయంగ నానాఁడు నా",
        "చిత్తక్షేత్రమునందు ఖండపరశూ! ఛేదించి కాపాడు నీ",
        "సత్తా నే డెటుపోయె? కానఁబడ దీషత్తైన, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 74,
      "lines_telugu": [
        "నీకున్‌ గేవలమైన రూపమునకంటెన్‌ ఛాయగానున్న యీ",
        "లోకంబే ప్రియమంచుఁదోచెడిని మాలో మాకెటో యట్టులే",
        "నీకన్పట్టుటెయైన నేమడిగెదో నిన్‌ గూర్చియా, నీదు ఛా",
        "యాకారమ్మునుగూర్చియా తెలుపవయ్యా మాకు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 75,
      "lines_telugu": [
        "నిశ్వాసమ్ము నివాతదీపమటు తానేనిల్చు సూత్రమ్ము గ్రం",
        "థాశ్వాసమ్ములలోన లేదు, మొద లీవం చొక్కఁడున్నాఁడ వ",
        "న్విశ్వాసమ్ముఁ గుదుర్చుకోవలయుఁగానీ వట్టి తర్కాలచే",
        "నశ్వంబ ట్లడవిం బడందొడఁగునయ్యా బుద్ధి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 76,
      "lines_telugu": [
        "చేయంజేయఁగ నీదు నామజపమున్‌ చిన్ముద్ర నేర్పడ్డ చూ",
        "చాయన్‌ దోచినయట్టె యప్పటి సుఖస్వప్నమ్ము నేఁ డెంతఁగా",
        "నాయత్తంబయినన్‌ లవంబయిన లభ్యంబౌటయేలేదు, తం",
        "డ్రీ! యేదెప్పటి కెంతప్రాప్తి యిఁక నంతేకాద! మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 77,
      "lines_telugu": [
        "లే వీవన్న నిరాశ లేశమయినన్‌ లే దా మహావ్యాధిలో,",
        "రావో లీలగ నాటిరే కలతనిద్రన్‌, నిన్ను గన్పెట్టనో,",
        "నీవీ జాగ్రదవస్థనే యిపుడు నా నేత్రానకున్‌ రావలెన్‌",
        "భావాతీతతఁ గట్టిపెట్టి యిదె నా పంతమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 78,
      "lines_telugu": [
        "వెఱపన్నట్టిదెపోయి చూడ మిగులన్‌ వేడ్కయ్యె బీభత్ససుం",
        "దరియై మృత్యువు నాఁడు కళ్ళయెదుటన్‌ నాట్యమ్ము సేయంగ, ఏ",
        "నెఱసో నే ననునట్టి దప్డెఱిఁగితిన్‌, నీవెంతలోఁ దీసి తా",
        "యెఱుకన్‌ నన్‌ బ్రతికించినాఁడవను పేరేగాని, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 79,
      "lines_telugu": [
        "ఒకనిన్‌ మించిన యోధుఁడింక నొకఁడయ్యున్‌ జంపనేలేక చం",
        "పుకొనంజొచ్చిరి రోషవేషముల నా మూలమ్మునంజేసి, నీ",
        "దు కృపాలోకన మా శనిన్‌ గుజసమేతున్‌ సౌమ్యుగావించి పా",
        "పికె పాపం బనిపించుపాఠమును మప్పెంగాదె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 80,
      "lines_telugu": [
        "ఎన్నండో సతి నన్ను బాసినను నా కేనాటికానాటికే",
        "నిన్నన్నేడనిపించుచున్న వ్యధతో నెయ్యం బవిచ్ఛిన్నమై",
        "యన్నెయ్యమ్మునఁగూడఁ దియ్యదనమే యంతంతకుందోఁచు ర",
        "మ్మన్నన్‌ మృత్యువుసైత మిట్టులె ప్రియంబౌనేమొ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 81,
      "lines_telugu": [
        "నా యందమ్ములహంస యేమయిన గానన్‌వచ్చెనే నీకు, నె",
        "న్నోయేండ్లయ్యెను తప్పిపోయి, యొకఱెక్కో ముక్కొకాకుండఁ ద",
        "త్కాయంబంతయుఁగూడ స్వర్ణమయమై కైలాసమందున్న య",
        "ట్లే యూహన్‌ స్ఫురియించుచున్నది నిజంబే తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 82,
      "lines_telugu": [
        "పోనీ యేతరుమూలమందొ యొక పూవుంబొఁడి నాయందునన్‌",
        "ధ్యానంబుంచి తపింపఁ జూచినటులైన్‌ జ్ఞప్తికింబాఱునే,",
        "నే నింకన్‌ జనుదేరలేదె యనుచున్‌ నీర్వెట్టునేకంట, నీ",
        "మౌనంబే మది కాసగొల్పెడినిసుమ్మా! నాకు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 83,
      "lines_telugu": [
        "ఏసౌఖ్యమ్మునుగాని యాస లెవిగానీ లేకె నాతోడనే",
        "యీసర్వమ్ము ప్రపంచమున్నయటుగా నేఁ జేర నచ్చోటి, కిం",
        "తేసూ! యీ మనుజస్వభావము విషంబేనీ విడంజాల ద",
        "భ్యాసంబయ్యెడిదాఁకగాని నిజమయ్యా! తండ్రి, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 84,
      "lines_telugu": [
        "ఎదొ జీర్ణించినయట్టివ్యాధియయి పై నెవ్వాని చేచల్వనో",
        "కుదురన్‌ సంతసమందిగూడ అది తాఁ కోల్పోయియున్నట్టులన్‌",
        "వెదకన్‌జొచ్చెడిప్రాణి వీడఁగలదే విశ్వమ్ము నెన్నేఁడులో",
        "కుదురుంజేసుకయుండి, నీవె యెపుడో కొంపొమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 85,
      "lines_telugu": [
        "ముదిమిన్‌ గాయమురోతవేయుచునె వ్యామోహమ్ముగల్పించుచు",
        "న్నది, చేదేనిఁ దినందినంగఁ గడుఁ దీయందీయనౌ రీతిగన్‌,",
        "బ్రదు కెంతేనియు భారమయ్యు నిదియే బ్రహ్మాండముల్‌ నిల్వ నా",
        "స్పదమేమో యనిపించుచున్నది మహాశ్చర్యమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 86,
      "lines_telugu": [
        "వెడలింపంబడి ప్రాణ మింకనెచటో వేఱేస్వరూపమ్ముతో",
        "నొడలిందాలిచి యుండియున్నదియొ యీయుర్విన్‌ మఱింగాకనీ",
        "యెడ జీర్ణించి జితించిపోయినదొ, నాకెవ్వా రెఱింగింపఁజా",
        "లెడివా రా సతిగూర్చి యెంతకును జాలేలేద, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 87,
      "lines_telugu": [
        "కడకీ దుగ్ధసమేత మామెకు నెఱుంగన్‌రాదొ, నాకేని యీ",
        "యొడలన్‌ బ్రాణమటంచునుండువఱకేనో యేమొ, జన్మమ్ము లీ",
        "బడి నెన్నయ్యెనొ యింతకున్‌ మునుపు, మాప్రాణాలచే నీదఁగాఁ",
        "బడ జన్మమ్ము లికెన్ని యున్నవియొ చెప్పన్‌రాద? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 88,
      "lines_telugu": [
        "కానీ, చాయయెకాక యొక్కయెడ ఆ కన్ముక్కుతీరేనియుం",
        "గానన్వచ్చియుఁగూడ భేదపడియెం గంఠస్వరం, బట్టులే",
        "యీనీ సృష్టిని దేనికయ్యదియె ప్రత్యేకత్వముంజెందు నే",
        "ప్రాణిప్రాణియుం, జిత్ర మెంతటి ప్రభావంబయ్య, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 89,
      "lines_telugu": [
        "ఒడలిం గాలిచివేయ భస్మమయి యెందో యెందునో చేరు కై",
        "వడి జీవాణువులేని దేహ మిది పోవన్‌ జన్మమున్నప్పుడుం",
        "డెడి కర్మానుగుణమ్ముగాఁ జనెడినో నీపన్పుచే నెక్కడె",
        "క్కడికో సృష్టికి నిత్యనూతనత ఆకల్పింప, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 90,
      "lines_telugu": [
        "బొందిన్‌ దోడ్కొనిపోక ప్రాణమునె కొంపో లాభమేముండునో",
        "యిందీ భూమిని ప్రాణవాయు వెటులో యీ మేముజీవింప మా",
        "యందుం గల్గినయట్టి ప్రాణమును నీ కట్లేమొ భావింప, ము",
        "న్ముందీ హింసయటంచు నీయెడనె యుద్భూతమ్మొ! మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 91,
      "lines_telugu": [
        "ఒక నిత్యున్‌ సృజియింపలేవయితి నిత్యుండన్న పేరున్నయం",
        "దుకు, నీకీ యిహలక్షణం బెఱుఁగరాదో? కీటకంబేని కీ",
        "టకమున్‌ సృష్టియొనర్పఁగాఁ గలిగియుండంగావలెన్‌, బాల్యపా",
        "లకసంబంధము శక్తిచాలకెటు నిల్వంజాలు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 92,
      "lines_telugu": [
        "నీ వాలాగున శాశ్వతుండ వగుచున్‌ నీవల్ల జన్మించు మా",
        "కే వల్లన్‌ ఘటియిల్లుచున్నవొకదా! యీచావు లీపుట్టుకల్‌",
        "మావల్లన్‌ జనియించువారల కిఁకన్‌ మావైఖరుల్‌ రాఁగ నే",
        "లా వర్తింపదొ నీదు మాదునెడ నీయంశమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 93,
      "lines_telugu": [
        "గతకర్మానుభవమ్ము దీఱగనె యీకాయమ్ము తప్పించి ప్ర",
        "స్తుతకర్మానుభవమ్ముకోసము మఱేదో కాయమున్‌ జూతువో",
        "ప్రతిప్రాణమ్ము బ్రపంచవాసనలు దీఱన్‌ బైనిఁ కేనాడొ నీ",
        "గతమై లీనతనొందునేమొ పరమాకాశాన? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 94,
      "lines_telugu": [
        "ఒక యుచ్ఛ్వాసముతోనె ప్రాణములనెన్నో మాటికిన్‌ నీవులో",
        "నికిగొంచున్‌ భువికన్నిటిన్‌ విడుతువా నిశ్వాసరూపమ్ముగా",
        "నకలంకా! విషవాయువుల్గొనుచు మాయందుండి వృక్షమ్ము లె",
        "ట్లిక మాకిచ్చునొ శుద్ధవాయువుల నీ విట్లేన? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 95,
      "lines_telugu": [
        "చూడంజూడ మహాశ్మశాన మనిపించున్‌ నాకు నీలోక, మిం",
        "దేడన్‌ గాలిడఁబోవ నేరిపయినో యే వేయుచున్నట్టులే",
        "లో డక్కయ్యెడిం గాని నీమహిమ యాలోనే నివారించి, నీ",
        "క్రీడారంగ మటన్నమార స్మృతికిం గీలించు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 96,
      "lines_telugu": [
        "ఆభూతమ్ములతోనె యున్నయెడఁ గాదన్నారె యేరైన? నీ",
        "వీ భూమిన్‌ బరపంజిసంతతిని నేఁ డీఁదంగఁబోనందువే",
        "నీభారమ్ము వహింప నింక నెవఁడో నీయబ్బయున్నట్టులన్‌",
        "లాభంబేమియు లేఁదికన్‌ దిగుము కైలాసమ్ము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 97,
      "lines_telugu": [
        "పోమో, రామొ యిహమ్మునం దిరిగి రాఁబోకుండఁ గొంపోదువే?",
        "యీ మమ్మందఱ నెత్తిఁబెట్టికొని యూరేగంగ నెంతున్నదో",
        "యేమో, ఆపరలోకమున్‌ బెరుగునో యీవిచ్చు నాజ్ఞావిధిన్‌",
        "మామా ప్రాణులతోడి పాటుగనె మర్మంబేమొ? మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 98,
      "lines_telugu": [
        "ఒక కన్‌గ్రుడ్డుననున్న నీలిమను సూర్యున్‌ జంద్రు సర్వప్రపం",
        "చకమున్‌ రేపగలొక్కమైఁ బ్రతిఫలింపం జేయుదేకాక త",
        "త్సకలక్రీడ యనంటిపం డొలిచిచేతంబెట్టుచున్నట్లు దృ",
        "ష్టికినిం దెత్తువు భక్తకోటి కొకఁడడ్డే నీకు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 99,
      "lines_telugu": [
        "నిలువన్‌ బ్రార్థనచేయుచుండినకొలందిన్‌ సౌఖ్యమే కష్టమై",
        "తొలగింపంగ యతింపకున్న కొలఁదిన్‌ దుఃఖమ్మె సౌఖ్యమ్ము కాఁ",
        "గలదేమోకద! యెందుకేర్పడిన తర్కంబుల్‌ వితర్కంబు, లీ",
        "యిలనే స్వర్గమొనర్చు స్పర్శమణివై యీవుండ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 100,
      "lines_telugu": [
        "ఇహమందున్‌ బరమందు నొక్కగతిగా నిష్టమ్ముగల్పించుచున్‌",
        "బహుళార్తిన్‌ దొలగించివైచినది నీ పంచాక్షరీమంత్ర, మా",
        "మహనీయంబగు స్పర్శవేధి యనుచున్‌ మాకుండినన్‌ జాలుఁ బ్ర",
        "త్యహముం బాయక, యేది యింక నిను గోరంబోము, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 101,
      "lines_telugu": [
        "నీనామమ్ము జపమ్మొనర్చినకొలందిన్‌ విశ్వగానమ్ముగా",
        "నానాటన్‌ బరిణామ మొంది యటుపైనన్‌ బ్రహ్మగానమ్ముగా",
        "రానున్‌ రాను ధ్వనించి లోన నిపు డుఱ్ఱట్లూఁగు, నింకెందునన్‌",
        "లీనంబౌటకొ! తృప్తియాత్మకెటులున్‌ లేదయ్య, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 102,
      "lines_telugu": [
        "ఆ కన్పట్టిన  ధ్యానముద్ర భవదీయాలోకనావాప్తిచే",
        "నీ కన్గప్పెడి యోగనిద్రయయి తండ్రీ! చిత్త మీనాటికిన్‌",
        "లోకం బేదొ యికొక్కలోకమయినట్లున్‌ బొందికైలాసమై",
        "వైకుంఠం బరచేతనున్నయటులన్‌ వర్తించు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 103,
      "lines_telugu": [
        "నాలోఁ గొన్నిదినాలనుండి యెవఁడో నాగస్వరం బూదుచున్‌",
        "మూలాధారమునే కదల్చెడిని, తన్మూలమ్మునంజేసి కాఁ",
        "బోలున్‌ శ్వాసయె యాడఁగాఁదొడఁగునెప్డున్‌ దేవతాసర్పమై",
        "పోలంజూడఁగ నీవె యిందుకు గతంబో యేమొ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 104,
      "lines_telugu": [
        "పలుబాముల్‌ పడుకారణమ్ముననొ, నీపై నొక్కటే ధ్యాసనో,",
        "చలనంబన్నదెపోయి స్థాణువుగ నీ చందాన నిల్చెన్‌ మన",
        "శ్శిల, స్థాణుండ విఁ కావహింపుము ప్రతిష్ఠింపంగ నీపేరునన్‌",
        "గలుగంబోవునొయేమొ పూజలు పురస్కారాలు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 105,
      "lines_telugu": [
        "ఎల్లన్‌ నీవయిపోయి, నీవు తలపై ఏచిన్నిపువ్వట్లొ జా",
        "బిల్లిన్‌ దాలిచియుండ, వెన్నెలలుగా విశ్వాన నీకాంతులే",
        "వెల్లింగొల్పెడునట్టు లున్నయవి, యీ వేళావిశేషమ్ముచే",
        "వెళ్ళంబుచ్చకు నింక, దీని మనసే వేఱయ్యె, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 106,
      "lines_telugu": [
        "లోకమ్మందునఁగాక వెన్నెలలు లోలోఁ గాయునట్లుండె, న",
        "య్యాకాశమ్మున నున్నజాబిలియు, నాయందున్న డెందమ్ము ని",
        "ట్లేకాకారత నొంద నేమికతమో! యీ యాత్మసంబంధమున్‌",
        "నీకారుణ్యముచేత నేర్పడుటగానే తోఁచు, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 107,
      "lines_telugu": [
        "నావంబోలి ప్రయాణమైనది మహానందప్రవాహమ్ములో",
        "భావం బెచ్చటికో, కను ల్పగిలిపోవంజొచ్చు ధావళ్యమే!",
        "లావణ్యం బతిగణ్యమే! యెటులు కైలాసమ్మొకో బొందినే!",
        "కైవల్యంబొకొ జీవముండఁగనె! నిక్కమ్మొక్కొ, మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    },
    {
      "id": 108,
      "lines_telugu": [
        "ఏరో వెన్నెల చీఁకటు ల్గలసిన ట్లీపర్వతాగ్రాన ను",
        "న్నారే! యొక్కరిలోన నింకొకరు లీనంబౌచు నున్నట్టులున్‌",
        "వేఱౌచున్నటు కానుపించెదరె! కానీ, వారికే వారు ప",
        "ట్టీరే! యాదిపురాణదంపతులు కారే వారు! మృత్యుంజయా!"
      ],
      "makutam_telugu": "మృత్యుంజయా!",
      "Chandassu": ""
    }
  ]
}
